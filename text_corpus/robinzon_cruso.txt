I
ОД СВОЕТО НАЈРАНО ДЕТИНСТВО најмногу од сè на светот го сакав морето. Му завидував на секој морнар, што заминуваше на далечни патувања. По цели часови стоев крај морскиот брег и без да ги оттргнам очите, ги разгледував бродовите, што минуваа во близината.

Тоа никако не им се допаѓаше на моите родители. Татко ми, стар, болен човек, сакаше да станам важен чиновник, да служам во кралскиот суд и да добивам голема плата. Но јас мечтаев за патувања по морињата. Ми се чинеше дека најголема среќа е да скитам по морињата и океаните.

Татко ми се досеќаваше што кројам во умот. Еднаш тој ме викна и налутено ми рече:

- Знам дека сакаш да бегаш од родниот дом. Тоа е безумно. Треба да останеш тука. Ако останеш, за тебе ќе бидам добар татко, но тешко тебе, ако избегаш!

Одеднаш гласот му затрепери и тивко додаде:

- Помисли на твојата болна мајка... Таа не ќе може да ја издржи разделбата со тебе.

Во очите му блеснаа солзи. Тој мене ме сакаше нежно и ми го сакаше само доброто. Ми падна жал за стариот, цврсто решив да останам дома со родителите и да не мислам повеќе на никакви патувања. Но - за жал! Поминаа неколку дена и од моите добри намери, не остана ништо, одново почна да ме влече нешто кон морските брегови. Почнаа да ми се привидуваат јарболи, бродови, бранови, галеби, непознати земји, светлини на фарови.

Две-три недели по разговорот со татко ми, наспроти сè, решив да бегам. Избрав еден момент кога мајка ми беше весела и спокојно за да ѝ пристапам и ѝ реков со почит:

- Јас имам веќе осумнаесет години, а на таа возраст е доцна да се учи правосудство. Дури и да стапам некаде во служба, не би поминале неколку дена и пак би побегнал во далечни земји. Толку многу сакам да ги видам туѓите краишта да одам и во Африка, и во Азија, па дури и да ме понесе некоја работа, ќе немам трпение да ја истерам докрај. Ве молам наговорете го татко ми да ме пушти да одам барем за кусо време; ако не ми се допадне животот како морнар, ќе се вратам дома и нема повеќе никаде да заминувам. Се надевам дека татко ми ќе ме пушти доброволно, зашто инаку ќе бидам принуден да ја напуштам оваа куќа без да ми биде дозволено.

Мајка ми многу ми се налути и рече:

- Ти се чудам како можеш да помислуваш на такви нешта, по разговорот со татка си! Татко ти сакаше еднаш засекогаш да ги заборавиш туѓите земји. А тој најдобро знае со каква работа треба да се зафатиш. Се разбира, ако сакаш да се уништиш, замини уште овој миг, но биди уверен дека ние со татко ти никогаш нема да се согласиме со тоа. И попусто си се надевал дека ќе ти помогнам. Не, нема да му кажам ниту збор на татко ти за овие твои бесмислени мечтаења. Не сакам после, кога животот на море ќе те доведе до немаштија и страдања, да ја прекоруваш мајка си, што не те задржала во својот дом.

Подоцна, по многу години, разбрав дека мама сепак му го пренесла на татко ми целиот наш разговор од збор до збор. Татко ми се натажил и воздивнувајќи рекол:

- Не разбирам зошто му е тоа потребно. Во својата татковина тој би можел без многу труд да постигне успех и среќа. Ние не сме богати луѓе, но сепак имаме некакви средства. Тој може да живее кај нас, без да му недостига нешто. Но ако тргне да скита, ќе доживее тешки незгоди и ќе сожалува што не го послушал татка си. Не, не можам да го пуштам на море. Далеку од татковината тој ќе биде осамен и ако му се случи нешто лошо, нема да има пријател што ќе го теши. И тогаш ќе се кае за својата непромисленост, но ќе биде доцна!

Па сепак, по неколку месеци, јас избегав. Тоа се случи така. Еднаш заминав за неколку дена во градот Хал. Таму сретнав еден мој пријател што се готвеше да замине за Лондон со бродот на својот татко. Тој почна да ме убедува да заминеме заедно, соблазнувајќи ме со тоа што патувањето на бродот ќе ми биде бесплатно.

И ете, без да ги прашам татко ми и мајка ми - во зол час - на 1 септември 1651 година, на деветнаесет години, се качив на бродот што заминуваше за Лондон.

Тоа не беше добра постапка: несовесно ги оставив своите престарени родители, не ги послушав нивните совети и го нарушив долгот спрема нив. И не помина долго време за да се покаам за тоа што го направив.



II
НАШИОТ БРОД уште не беше успеал да излезе од устието на Хамбер а од север задува студен ветар. Небото се покри со облаци. Бродот почна мошне силно да се лулка.

Никогаш не бев патувал по море и ми стана многу лошо. Во главата почна да ми се врти, нозете ми се растреперија, ми се повраќаше и за малку што не паднав. Секогаш, кога врз бродот ќе налеташе голем бран, ми се чинеше дека за миг ќе потонеме. Секогаш, кога бродот ќе паѓаше од високата грива на бранот, бев уверен дека никогаш повеќе нема да се искачи нагоре.

Илјадапати се заколнав дека ако останам жив, ако одново стапам на тврда земја, веднаш ќе се вратам дома кај татко ми и никогаш во животот нема повеќе да се качам на брод.

Тие благоразумни мисли ме обземаат само додека беснееше бурата.

Но ветрот стивна, бранувањето престана и мене ми стана многу полесно. Постепено почнав да се навикнувам на морето. Навистина, уште не бев се избавил од морската болест, но кон крајот на денот времето се изјасни, ветрот сосема престана, настана чудесна вечер.

Цела ноќ сум спиел длабоко. На другиот ден небото беше исто така јасно. При наполно безветрие тивкото море, целото огреано од сонцето, претставуваше таква прекрасна слика, каква што не бев видел никогаш. Од мојата морска болест не остана ни трага. Веднаш се успокоив и крајно се расположив. Со восхит го гледав морето што до вчера изгледаше бурно, жестоко и страшно, а сега беше толку кротко, просветлено.

И ете, како намерно да ми се приближи мојот пријател, што ме намами да патувам заедно, ме потапка по рамото и ми рече:

- Е, како се чувствуваш, Боб? Уверен сум дека ти беше страв. Признај: нели се исплаши многу вчера, кога задува ветрецот?

- Ветрецот? Убав ветрец! Тоа беше вистинска бура! Не можев дури ни да си претставам таква ужасна бура!

- Бура? Ах, ти глупаку! Значи според тебе тоа беше бура? А за нас тоа е ништожна работа! Но ти си уште новајлија на море: не е чудно што си се исплашил... Ајде подобро да одиме и да си порачаме вино, да пивнеме по една чаша и да заборавиме на бурата. Погледај каков јасен ден! Чудесно време, нели?

За да го скратам овој тажен дел од мојов расказ, ќе кажам само дека работата тргна како обично, по морнарски: ми подадоа вино, јас сосема се напив и во виното ги удавив сите ветувања и клетви, сите свои убави мисли за незабавно враќање дома. Уште штом настапи тивкото време и штом престанав да страхувам дека брановите ќе ме голтнат, веднаш ги заборавив сите свои добри намери.

На шестиот ден во далечината се покажа градот Јармут. По бурата ветрот беше наспротивен, така што ние се движевме многу бавно напред. Во Јармут ни се наложи да фрлиме котва. Во очекување на попатен ветар престојавме седум или осум дни.

Во тоа време во заливот на пристаништето пристигнаа многу бродови од Њујорк. Впрочем, ние немаше да стоиме толку долго и ќе влезевме во реката заедно со плимата, но ветрот стануваше сè посилен, а по пет дена задува со сета сила.

Бидејќи сидрата и сидрените јажиња на нашиот брод беа здрави, нашите морнари не пројавуваа ни најмалку тревога. Тие беа уверени дека бродот се наоѓа во полна безбедност и според морнарскиот обичај целото свое слободно време им го посветуваа на весели разоноди и забави.

Но изутрината на деветтиот ден ветрот се засили уште повеќе и наскоро беснееше страшна бура. Дури и искусните морнари беа многу исплашени. Неколкупати го чув нашиот капетан, кога минуваше покрај мене, влегувајќи или излегувајќи од својата кабина, како мрмори полугласно: „Изгубени сме! Изгубени сме! Крај!“

Но тој не го загуби присуството на духот, остро ја набљудуваше работата на морнарите и ги преземаше сите мерки за да го спаси бродот.

Дотогаш не чувствував страв: бев уверен дека и оваа бура ќе мине исто така среќно како и првата. Но кога самиот капетан изјави дека на сите ни е дојден крајот, необично се исплашив. Никогаш во животот не ми се случило да видам толку ужасна глетка. Во морето небаре високи планини се движеа огромни бранови и секои три-четири минути врз нас се стоваруваше по една таква планина.

Отпрвин се скаменив од уплав и не можев да гледам наоколу. А кога најпосле се осмелив да погледнам назад, сфатив каква несреќа нè беше спопаднала. На два тешко натоварени брода, што беа усидрени наблизу, морнарите ги сечеа јарболите за да се ослободат бродовите барем малку од тежината.

Некој извика очајно дека бородот што се наоѓаше напред близу нас, тукушто исчезнал под водата.

Уште два брода се откинаа од своите сидра; бурата ги однесе на отворено море. Што ги очекуваше таму? Сите јарболи им беа соборени од ураганот.

Помалите бродови се држеа подобро, но некои од нив исто така настрадаа: две-три бротчиња беа одвлечени крај нашиот брод право на отворено море.

Вечерта кај капетанот дојдоа неговите помошници и му рекоа дека, за да се спаси бродот, е неопходно да се отсече предниот јарбол.

- Не треба да се чека ни минута! - рекоа тие. - Наредете ни, и ќе го отсечеме!

- Да почекаме уште малку - одговори капетанот. - Можеби бурата ќе стивне.

Никако не му се сакаше да го отсече јарболот, но младиот старешина почна да докажува дека ако го остават јарболот ќе потоне - и капетанот по неволја се согласи.

А кога го отсече предниот јарбол, средниот јарбол почна да се ниша и да го навалува толку силно бродот, што требаше да го отсечат и него.

Настапи ноќ и одеднаш еден од морнарите почна да вика дека подот пропушта вода.

Тогаш капетанот нареди:

- Испумпувајте ја водата! Сите кај пумпите!

Кога ја чув таа команда, срцето ми заигра од ужас: ми се стори дека умирам, нозете ми се потсекоа и јас паднав. Но морнарите ме стуркаа и ме натераа да работам заедно со нив.

- Доста си денгубел, време е да поработиш малку! - Ми рекоа тие.

Немаше што да се прави, и се приближив на пумпата и усрдно почнав да испумпувам вода.

Во тоа време малите товарни бродови, што не можеа да му се спротивстават на ветрот, ги дигнаа сидрата и излегоа на отворено море. Кога ги виде нашиот капетан нареди да се пука со оружје за да им дадеме на знаење дека се наоѓаме во смртна опасност. Кога го чув татнежот на оружјата, без да разберам што се случува, си вообразив дека нашиот брод почнува да се разбива. Ми стана толку страшно, што изгубив сознание и паднав. Но во тоа време секој се грижеше за спасот на сопствениот живот и на мене дури не обрнуваа внимание. Никој не се заинтересира да разбере што се случило со мене. Еден од морнарите застана на моето место кај пумпата, откако ме истурка со нога. Сите беа уверени дека сум мртов. Така лежев доста долго време.

Откако се освестив, одново се заложив за работа. Испумпувавме со сите сили, но водата од внатрешноста на бродот се искачуваше сè повисоко.

Очигледно беше дека бродот ќе потоне. Навистина, бурата почнуваше да стивнува по малку, меѓутоа за нас не постоеше ни најмала можност да се задржиме над водата. И затоа капетанот не престануваше да пука со оружјата, надевајќи се дека некој ќе не спаси од катастрофата.

Најпосле едно мало бротче, што се наоѓаше во непосредна близина од нас, ризикува да спушти спасителен чун, за да ни помогне. Чунот можеше да се преврти секој миг, но сепак ни се приближи. За жал, ние не можевме да слеземе во него, бидејќи никако не можеше да запре до нашиот брод, макар што луѓето во него веслаа со сите сили, ризикувајќи го животот, за да го спасат нашиот. Им фрливме јаже. Тие долго не успеваа да го фатат, бидејќи бурата го отфрлаше настрана. Но за среќа еден од посмелите морнари, по многу неуспешни обиди, со едно итро движење успеа да го улови јажето за самиот крај. Тогаш го истргавме чунот под нашиот брод и сите до еден се спуштивме во него. Сакавме да стигнеме до нивниот брод, но не можевме да им се спротивставиме на брановите, што нè носеа кон брегот. Се укажа дека беше можно да се весла единствено во таа насока.

Не помина ни четврт час и нашиот брод почна да тони.

Брановите, што си играа со нашиот чун, беа толку високи, што ни пречеа да го видиме брегот. Само за кусо време, кога нашиот чун се искачуваше врз гривата на некој бран, можевме да забележиме дека на брегот се имаа насобрано група луѓе: тие трчаа напред и назад, готвејќи се да ни дадат помош, откако ќе им се приближевме. Но ние се движевме прилично бавно кон брегот.

Одвај приквечерумта успеавме да излеземе на копното, и тоа со мошне големи маки.

Кон Јармут требаше да одиме пеш. Таму не очекуваше радосна средба: жителите на градот, коишто знаеја веќе за нашата несреќа, ни доделија убави преноќишта, нè нагостија со одличен ручек и нè снабдија со пари, за да можевме да стигнеме таму за каде што бевме тргнале - до Лондон или до Хал.

Близу до Хал се наоѓаше Јорк, каде што живееја моите родители, и, се разбира, јас требаше да се вратам кај нив. Тие ќе ми простеа за самовлното бегство и ќе бевме толку среќни!

Но безумната мечта за поморски доживувања не ме напушти ни сега. Макар што трезвениот глас на разумот ми зборуваше дека на море ме очекуваат нови опасности и бедотии, повторно почнав да мислам како да стапам на некој брод и да го обиколам по морињата и океаните целиот свет.

Мојот пријател (истиот, на чијшто татко му припаѓаше потонатиот брод) сега беше мрачен и тажен. Несреќата што се случи продолжуваше да го измачува. Тој ме запозна со својот татко, кој исто така не престануваше да тагува за потонатиот брод. Откако научи од синот за мојата страст спрема поморските патувања, старецот ме погледна сурово и рече:

- Млад човеку, вие не треба никогаш повеќе да патувате по море. Чув дека сте биле многу плашлив и нежен и страхувате од секоја ситница. Таквите луѓе не ги бидува за морнари. Вратете се побргу дома и помирете се со своите блиски. Вие разбравте веќе на сопствениот грб колку е опасно да се патува по море.

Чувствував дека тој е прав и не можев да му одговорам ништо. Па сепак не се вратив дома, бидејќи ми беше срам да се покажувам пред очите на блиските. Ми се чинеше дека сите наши соседи ќе ми се потсмеваат; бев уверен дека со моите неуспеси ќе бев за подбив кај сите пријатели и познати.

Подоцна често забележував дека луѓето, особено кога се млади, се срамат не од лошото дело, а од тоа што жалат за него. Тие ги сметаат за срамни не оние несовесни постапки, за коишто ги нарекуваме глупаци, а оние добри и благородни дела, што тие ги вршат во мигови на покајување, макар што токму за тие можеме да ги сметаме како разумни. Таков бев и јас во тоа време. Спомените за маките, што ги бев преживеал во време на бродоломот, постепено се ублажија и откако поминав две-три недели во Јармут, заминав за Лондон, а не за Хал.



III
МОЈАТА ГОЛЕМА НЕСРЕЌА се состоеше во тоа, што во времето на сите тие доживувања не постапив како морнар на брод. Навистина ќе се наложеше да работам повеќе, отколку што бев привикнат, но затоа пак на крајот на краиштата ќе го изучев морепловството и по време можев да станам помошник капетан, а можеби и капетан. Но тогаш бев толку неразумен, што од сите патишта секогаш го избирав најлошиот. Бидејќи во тоа време имав гиздава облека и во џебот ми тропкаа пари, секогаш на бродот се појавував како празен господарски син: ништо не правев таму и ништо не учев.

Младите брливи луѓе и безделници, каков што бев и јас во тие години, обично попаѓаат во лоша компанија и по една-две години конечно тргнуваат по лоши патишта. За среќа таквата судбина ме одбегна.

По моето пристигнување во Лондон успеав да се запознам со еден човек возрасен капетан, кој покажа сочувство спрема мене. Скоро пред тоа тој бил со бродот до бреговите на Африка, во Гвинеја. Тоа патување му имаше донесено големи печалби и сега повторно се готвеше да отпатува кон тие краишта.

Јас му се допаднав, бидејќи во тоа време бев добар соговорник. Тој често го поминуваше со мене своето слободно време и кога научи дека имам желба да ги видам отаде морските земји, ми предложи да тргнам заедно со него.

- Тоа нема да ве чини ништо - рече тој, - нема да ви земам пари ниту за патувањето, ниту за храната. Ќе ми бидете гостин на бродот. А пак ако имате можност да земете некои нешта со себе, можете да ги продадете и да спечалите многу во Гвинеја. Пробајте си ја среќата - може да ве послужи.

Бидејќи овој капетан имаше општа доверба, на драго срце ја прифатив поканата.

Пред заминувањето за Гвинеја зедов некои стоки: за четириесет фунти стерлинзи купив ситници и стаклени производи, коишто наидуваа на добар пазар кај дивјаците.

Со сите четириесет фунти се бев здобил благодарение на блиските роднини, со кои се допишував. Им пишав дека се токмам да се зафатам со трговија и тие ја предомислиле мајка ми, а можеби и татко ми да ми помогнат барем со незначителна сума во мојот прв потфат.

Тоа заминување во Африка, може да се рече, беше моето единствено успешно патување. Се разбира, за успехот му бев наполно должен на добриот капетан. За време на патувањето тој ми предаваше математика и ме упатуваше во морепловството. Му правеше задоволство да го споделува искуството со мене, а мене ми беше пријатно да го слушам и да се учам од него.

Тоа патување ме направи и морнар, и трговец: за моите ситници добив пет фунти и девет унци златен песок, за што по враќањето во Лондон зедов многу пари.

И така можев да се сметам за богат индустријалец, којшто води успешна трговија со Гвинеја.

Но за моја несреќа наскоро по враќањето во Англија мојот пријател, капетанот, умре и јас второто патување требаше да го направам без неговите пријателски совети и помош.

Отпловив од Англија со истиот брод. Тоа беше моето најнесреќно патување, какво што никогаш човек не претприемил.

Веднаш по разденувањето, кога по долго пловење поминавме меѓу Канарските Острови и Африка, нè нападнаа пирати - поморски разбојници. Тие беа Турци од Салех. Нè забележале оддалеку и се впуштија да не гонат со дигнати платна.

Најпрво се надевавме дека ќе успееме да се спасиме со бегство, и исто така ги дигнавме сите платна. Но наскоро ни стана јасно дека по пет-шест часа тие бездруго ќе не настигнеа. Сфативме дека треба да се готвиме за борба. Ние имавме дванаесет оружја, а непријателот - осумнаесет.

Кон трите часот попладне разбојничкиот брод не настигна, но пиратите направија голема грешка: наместо да ни се приближат откај задниот дел на бродот, тие ни се приближија откај левата страна, каде што имавме осум оружја. Користејќи ја нивната грешка, ние сите оружја ги насочивме накај нив и пукавме без застој.

Турците не беа помалку од двестемина и затоа на нашата стрелба одговорија не само со топовите, туку пукаа и од двесте пушки.

За среќа не го погодија никого од нас, сите останавме здрави и цели. По овој судир пиратскиот брод се оддалечи половина милја и почна да се готви за нов напад. Од своја страна ние се приготвивме за нова одбрана.

Овој пат непријателот ни се приближи откај другата страна, се фрлија јажиња и на нашиот брод се закачија канџи; шеесетина пирати јурнаа на палубата и почнаа најпрвин да ги сечат јарболите.

Ние ги пресретнавме со пукот од пушките и на двапати ја очистивме палубата, но сеедно бевме принудени да се предадеме, бидејќи нашиот брод не беше веќе за натамошно пловење. Тројца од напште луѓе беа убиени, а осуммина ранети. Нè однесоа како заробеници во крајморското пристаниште Салах, што им припаѓаше на Маврите.

Другите Англичани ги испратија во внатрешноста на земјата, во дворецот на жестокиот султан, а мене капетанот на разбојничкиот брод ме задржа кај себе и ме направи свој роб, зашто бев млад и пргав.

Горко заплакав: си припомнив на претскажувањето на татко ми дека порано или подоцна ќе ми се случи несреќа и никој ќе нема да дојде за да ми помогне. Мислев дека токму сега ме снајде таа несреќа. За жал, не подозирав дека допрва ме очекуваа уште поголеми маки.

Бидејќи новиот мој господар, капетанот на разбојничкиот брод, ме задржа кај себе, се надевав дека, кога повторно ќе тргне да ограбува поморски бродови, ќе ме земе со себе. Бев цврсто уверен, на крајот на краиштата, дека тој ќе биде заробен од некој шпански или португалски воен брод и тогаш ќе ми биде вратена слободата.

Меѓутоа наскоро сфатив дека тие мои надежи се попусти, зашто уште првиот пат, кога мојот господар тргна по морето, ме остави дома да ја вршам најтешката работа, на каква што обично ги впрегнуваат робовите.

Од тој ден мислев само на бегство. Но беше невозможно да избегам: бев сам и бессилен. Меѓу заробениците немаше ни еден Англичанец, на кој можев да му се доверам.

Две години тлеев во ропство, без никаква надеж дека ќе се спасам. Но третата година сепак ми се укажа можност за бегство.

Тоа се случи така. Мојот господар постојано, еднаш или на двапати во неделата, го земаше бродскиот чун и одеше да лови риби во морето. При секое заминување со себе нè земаше мене и едно момче по име Ксури. Ние упорно веславме и според силите го разонодувавме господарот. И бидејќи, меѓу другото, се покажав добар риболовец, понекогаш нè испраќаше двајцата - мене и Ксури - да ловиме риба под надгледот на еден стар Мавар, негов далечен роднина.

Еднаш мојот господар покани двајца многу важни Маври да се прошетаат со неговата платнохотка. Притоа тој приготви големи резерви храна, што уште од вечерта ја испрати на чунот. Чунот беше мошне просторен. Уште пред две години господарот му заповедал на бродскиот мајстор во него да направи мала кабина. Токму во таа кабина ги ставив сите резерви.

- Можеби гостите ќе посакаат да отидеме на лов - ми рече господарот. - Земи три пушки од бродот и однеси ги во чунот.

Ставив сè што ми беше наредено, ја измив палубата, го дигнав знамето и рано утредента седнав во чунот и почнав да ги чекам гостите. Неочекувано господарот дојде сам и ми рече дека гостите нема да дојдат денес, бидејќи се зафатиле со некоја работа. Потоа ни нареди на тројцата - мене, на Ксури и Маврот - со чунот да одиме по риба.

- Моите приј атели ќе дојдат дома на вечера - рече то ј - и затоа штом ќе наловите доволно риба, донесете ми ја.

Ете тогаш повторно се пробуди мојата одамнешна желба за слобода. Сега имав на располагање чун и штом си отиде господарот, почнав да се готвам - но не за лов на риба, а за далечно пловење. Навистина не знаев кој пат да го фатам, но за мене секој пат беше добар, само да можев да избегам од ропство.

- Би требало да земеме некаква храна - му реков на Маврот. - Не можеме без дозвола да јадеме од храната што господарот ја приготви за гостите.

Старецот се согласи со мене и набргу донесе голема кошница со сув леб и три стомни вода.

Јас знаев каде господарот го држи сандакот со вина и додека Маврот беше во кабината, го скрив на друго место. Освен тоа донесов големо парче восок, зедов и едно чиле преѓа, секира, пила и чеканче. Сето тоа многу ни послужи подоцна, особено восокот, од кој правев свеќи.

Смислив уште една итрост и пак успеав да го измамам простодушниот Мавар. Тој се викаше Исмаил и затоа сите го викавме Моли. Му реков:

- Моли, во чунот се ловџиските пушки на господарот. Добро би било да земеме малку барут и сачми. Можеби ќе имаме среќа да ручаме голема риба. Знам оти господарот барутот и сачмите ги држи на бродот.

- Добро - рече тој, - ќе донесам.

И тој донесе една голема кожена торба со барут, а друга со сачми. Донесе и куршуми. Сето тоа го ставивме во чунот.

Освен тоа во кабината на господарот пронајдвоме уште малку барут; јас го турив во едно големо шише, откако претходно го излеав остатокот вино.

Откако се снабдивме, на тој начин, со сè неопходно за далечно пловење, ние излеговме на отворено море, божем да ловиме риба. Ги спуштив моите јадици во водата, но не уловив ништо (намерно не ги истргнував јадиците, кога врз кукачките ќе се фатеше риба).

- Овде не ќе можеме да уловиме ништо! - му велев на Маврот. - Господарот нема да не пофали, ако се вратиме со празни раце кај него. Треба да навлеземе повнатре во морето. Подалеку од брегот можеби рибата подобро ќе се фаќа.

Без да се посомнева, стариот Мавар се согласи со мене и бидејќи стоеше крај носот на чунот, го дигна платното.

А јас пак седев на задниот дел и кога чунот се оддалечи три милји на отворено море, го здржав платното, божем да почнам одново да ловам риба. Потоа зачекорив кон носот на чунот, му се приближив одзади на Маврот, ненадејно го зграбив и го фрлив во морето. Тој веднаш излезе на површината, зашто пливаше како тапа, и почна да вика да го земеме во чунот, ветувајќи дека ќе оди со мене дури на крајот на светот. Пливаше толку брзо по чунот што за малку ќе нè стигнеше (ветрот беше слаб и чунот одвај се движеше). Забележувајќи дека Маврот може да нè стигне, отрчав во кабината, зедов една од ловџиските пушки, нанишанив кон Маврот и му реков:

- Не ти го сакам злото, но веднаш остави нè на мир и врати се назад! Ти си добар пливач, а и морето е тихо, лесно ќе допливаш до брегот. Врати се назад, нема да те гибнам. Но ако не се оттргнеш од чунот, ќе те застрелам в глава. Оти цврсто сум решил да бидам слободен.

Тој почна да плива накај брегот и уверен сум дека лесно доплива до копното.

Се разбира, можев и да го земам тој Мавар, но не можев да сметам на него - бидејќи беше стар.

Кога се оддалечи Маврот, му се свртив на Ксури и му реков:

- Ксури, ако ми бидеш верен, ќе ти сторам многу добрини. Заколни се дека нема да ме изневериш никогаш, инаку и тебе ќе те фрлам во морето.

Ксури се насмевна, гледајќи ме право в очи, и се заколна дека ќе ми биде верен до гроб и дека ќе дојде со мене каде што сакам. Гласот му беше толку простодушен, што не можев, а да не му поверувам.

Додека Маврот пливаше не се скри од нашиот поглед, курсот го држев на отворено море, спроти ветрот, за да мислат дека сме заминале кон Гибралтарот. Но штом почна да се смрачува, почнав да терам кон југ, свивајќи малку кон исток, бидејќи не сакав да се оддалечувам од брегот. Дуваше прилично студен ветар, но морето беше рамно и спокојно и затоа пловевме добро.

Кога вториот ден кон три часот пред нас првпат се покажа земја, ние веќе се наоѓавме на околу сто и педесет милји јужно од Салах, далеку од пределите на владеењето на морскиот султан, и на секој друг од африканските цареви. Брегот, кон кој се приближувавме, немаше жив човек.

Но за време на робувањето бев насобрал таков страв и толку се плашев да не попаднам повторно во ропство, што користејќи го благопријатниот ветар, пет дена пловев без да се запрам и без да се одбивам кон брегот.

По пет дена ветрот се промени: задува од југ и бидејќи повеќе не се плашев од прогонување, решив да му се приближам на брегот и фрлив сидро во устието на една мала река. Не можам да речам која беше таа река, од каде течеше и какви сè луѓе живееја на нејзините брегови. Нејзините брегови беа пусти и тоа многу ме зарадува, зашто немав никаква желба да видам луѓе. Единствено што ми требаше, тоа беше пивка вода.

Приквечерта навлеговме во устието и решивме, кога наполно ќе се стемни, да му се приближиме на копното и да ја разгледаме целата околина. Но кога се стемни, од брегот чувме ужасни крици: брегот вриеше од ѕверови, кои толку грозно виеја, ревеа и лаеја, што кутриот Ксури за малку не умре од страв и почна да ме моли да не одиме на брегот до утредента.

- Добро, Ксури - му реков, - да почекаме! Но можно е тогаш да видиме луѓе, од кои може да поминеме уште полошо, отколку од свирепите тигри и лавови.

- Но ние ќе пукаме од пушките на нив - со смеа ми рече тој - и тие ќе избегаат.

Ми беше пријатно што Ксури беше таков јунак. За да не падне духовно и допрва, му дадов голтка вино.

Го послушав неговиот совет и цела ноќ стоевме засидрени, без да излегуваме од чунот, држејќи ги пушките готови за пукање. Дури до утредента не мигнавме.

Два-три часа откако го бевме фрлиле сидрото, чувме ужасен рев на некакви огромни ѕверови од многу чудно потекло (какви - и самите не знаевме). Ѕверовите се приближија до брегот, влегоа во реката, почнаа да се плискаат и да се тркалаат во неа, очигледно за да се разладат, и притоа квичеа, ревеа и виеја; такви одвратни звуци никогаш досега не бев слушнал.

Ксури трепереше од страв; да си го кажам правото, се исплашив и јас.

Но и двајцата се исплашивме уште повеќе, кога чувме дека едно од тие чудовишта плива кон нашиот чун. Ние не можевме да го видиме, слушнавме само како вдишува воздух и шмрка и по тие звуци разбравме дека чудовиштето беше огромно и свирепо.

- Сигурно е лав - рече Ксури. - Ајде да го дигнеме сидрото и да се мавнеме оттука!

- Не, Ксури - одговорив, - нема зошто да го дигнеме сидрото. Само ќе ги отпуштиме јажињата подолго и ќе се отстраниме подалеку кон морето, па ѕверовите не ќе можат да не достигнат.

Тукушто ги реков тие зборови, во водата забележав еден непознат ѕвер на две весла од нашиот чун. Се збунив малку, но веднаш ја зедов пушката од кабината и пукнав. Ѕверот се заврти назад и заплива кон брегот.

Невозможно е да се опише каков јаросен рев се дигна на брегот, кога се разнесе мојот пукот: изгледа дека тукашниве ѕверови никогаш порано не чуле таков звук. Притоа конечно се убедив дека ноќе не треба да излегуваме на брегот; но ние не знаевме дали можевме да ризикуваме да слеземе и преку денот. Дали беше подобро да станеме жртва на некој дивјак, одошто да попаднеме во ноктите на некој лав или тигар?

Но требаше по секоја цена да слеземе на брегот овде или на некое друго место, бидејќи веќе немавме ниту капка вода. Одамна не измачуваше жед. Најпосле настапи долгоочекуваното утро. Ксури изјави дека ако го пуштам ќе прегази до брегот и ќе се помачи да најде пивка вода. Кога го прашав зошто сака да оди тој, а не јас, одговори:

- Ако дојде некој див човек, ќе ме изеде мене, а вие ќе останете жив.

Во тој одговор прозвучи таква љубов спрема мене, што бев длабоко трогнат.

- Слушај, Ксури - му реков, - ќе одиме двајцата. А ако се појави некој див човек, ќе го застреламе и тој нема да не изеде ниту тебе, ниту мене.

Му дадов на момчето сув леб и голтка вино; потоа го дотеравме чунот поблизу до брегот и откако загазивме во водата, се упативме кон брегот, без да земеме ништо друго освен пушките и две празни стомни за вода.

Не сакав да се оддалечувам од брегот, за да не го испуштам од вид нашиот чун. Се плашев дека по реката кон нас може да се спуштат дивјаци со пироги1. Но Ксури забележа една долина близу брегот и се стрча со стомната натаму.

Одеднаш видов - се стрча назад. „Дали го немаа забркано дивјаци? - помислив со страв. - Дали се немаше исплашено од некој крвожеден ѕвер?“

Се стрчав во пресрет за да му помогнам и кога му се доближив, видов дека на грбот му виси нешто големо. Се покажа дека убил некакво ѕверче слично на нашите зајаци, само што козината на тоа животно му беше со друга боја и нозете му беа подолги. И двајцата му се радувавме на тој дивеч, но јас се зарадував уште повеќе кога Ксури ми кажа дека во долината нашол многу убава пивка вода.

Ги наполнивме стомните, направивме раскошен појадок со убиениот зајак и патот го продолживме натаму. Но во овој предел не најдовме никакви траги од човек.

Откако го напуштивме устието на реката, уште неколкупати во времето на нашето далечно пловење имаше потреба да запираме до брегот за пивка вода.

Едно рано утро фрливме сидро до некаков висок брег. Плимата беше веќе почнала. Одеднаш Ксури, чии очи беа поостри од моите, прошепоти:

- Ајде да се мавнеме подалеку од овој брег. Погледајте какво чуводиште лежи ене таму на едно купиште! Тоа спие длабоко, но тешко нас, кога би се разбудило!

Погледнав натаму на каде што покажуваше Ксури, и навистина видов еден ужасен ѕвер. Беше огромен лав. Тој лежеше под стреата на една карпа.

- Слушај, Ксури - му реков, - оди на брегот и убиј го тој лав.

Момчето се исплаши.

- Јас ли да го убијам! извика тоа. - Та лавот ќе ме проголта како мува!

Го помолив да не мрда и без да му кажам повеќе ни збор, од кабината ги донесов сите пушки (ги имавме три). Едната, најголемата и најтешката, ја наполнив со две парчиња олово, откако ставив пред тоа во цевката еден добар заграб барут, во другата ставив два големи куршума, а во третата - пет помали куршуми.

Ја зедов првата пушка, грижливо нанишанив и пукнав на ѕверот; мерев во главата, но тој лежеше во таква положба (главата му беше покриена со шепата во рамниште на очите), што полнежот го удри во ногата и му ја скрши коската до коленото. Лавот изрика и скокна, но кога почувствува болка, падна, а потоа се исправи на трите нозе и закуцка, оддалечувајќи се од брегот, испуштајќи таков очајнички рев, каков што никогаш не бев чул.

Бев малку збунет од тоа што не го погодив во главата, но без да губам ниту миг, ја зедов втората пушка и пукнав по ѕверот. Овој пат погодив право во целта. Лавот падна врз земјата, испуштајќи одвај чујни рапави звуци.

Кога Ксури го виде ранет ѕверот, му помина сиот страв и тој почна да ме моли да го пуштам на брегот.

- Добро, оди! - му реков.

Момчето скокна во водата и заплива кон брегот, движејќи се само со едната рака, зошто со другата ја држеше пушката. Кога му се приближи на паднатиот ѕвер тој ја потпре цевката на пушката на паднатиот ѕвер до неговото уво и го уби наместо.

Се разбира, ни беше пријатно што го убивме лавот, но неговото месо не можеше да се јаде и јас жалав многу што ги испотрошивме трите полнежи за таков бескорисен дивеч. Но Ксури рече дека ќе искористи некои нешта од убиениот лав и кога се вративме во чунот, посака да му ја дадам секирата.

- Зошто тие? - ги прашав.

- За да му ја отсечам главата - ми одговори тој.

Но не можеше да му ја отсече главата, зашто немаше сили; му ја отсече само едната нога и ја донесе во чунот. Ногата беше необично голема. Се присетив дека кожата на лавот дека може да ја искористиме за нешто и решив да се обидам да ја одереме. Повторно отидовме на брегот, но не знаев како да се снајдам во таа работа. Ксури се покажа повешт од мене.

Се мачеше цел ден. Одвај приквечерумата успеавме да му ја одереме кожата на лавот. Ја спростревме врз покривот на нашата мала кабина. По два дена таа сосема се исуши на сонцето и ми служеше како постела.

Откако го напуштивме брегот, запловивме прво кон југ и околку десет-дванаесет дена не ја променивме насоката.

Продуктите ни привршуваа и затоа гледавме да ги штедиме резервите. Кон брегот се одбивавме само по пивка вода.

Сакав да стигнеме до устијата на реката Гамби или до Сенегал, до оние места што беа близу Зелениот 'Рт , зашто се надевав да сретнам некој европски брод. Знаев, ако не сретнеме таков брод по тие места, ќе требаше или да се впуштам да барам острови на отворено море, или да загинам меѓу црнокошците - немав друг избор.

Знаев, исто така, дека секој брод што доаѓа од Европа, на каде и да одеше - било кон бреговите на Гвинеја, кон Бразил или Индија, - минува крај Зелениот 'Рт и затоа ми се чинеше дека целата среќа ми зависи од тоа дали крај Зелениот 'Рт ќе сретнам некој европски брод.

„Ако не сретнам - си реков, ме застрашува сигурна смрт“.





IV
ПОМИНАА УШТЕ ДЕСЕТИНА ДЕНА; ние продолживме незапирливо да се движиме кон југ.

Отпрвин крајбрежјето беше пусто, а потоа на дветри места забележавме голи црнокожи луѓе, што стоеја на брегот и не гледаа.

Еднаш помислив да излезам на брегот и да поразговарам со нив, но Круси , мојот мудар советник рече:

- Не оди, не оди! Нема потреба!

И покрај сè почнав да терам поблиску до брегот.

Забележав дека беа без оружје; само еден од нив држеше во рацете долг танок сттт Ксури ми објасни дека тое е копје и дека дивјаците ги фрлаат копјата многу далеку и небично успешно. И затоа го терав чунот подалеку и разговарав со нив со помош на знаци, мачејќи се да им кажам дела сме гладни и имаме потреба од храна. Тие разбраа и почна од своја страна и од своја страна да ми даваат знаци да го запрам чунот, зашто имаа намера да ни донесат храна.

Го спуштив платното, чунот запре. Двајца дивјаци отрчаа некаде и по половина час донесоа големи парчиња суво месо и две торби зрна од некакво житно растение, што растеше по тие места. Ние не знаевме какво е месото и какво е зрното, но искажавме решеност да го примиме и едното и другото.

Но како да го земевме она што ни го предлагаа? Не можевме да слеземе на брегот: се плашевме од дивјаците, а тие - од нас. И ете, за да можат и двете страни да се чувствуваат во безбедност, дивјаците постапија така како што го оставија јадењето на брего, а самите се повлекоа, за да имавме време да го пренесеме јадењето во чунот, а потоа се вратија на првобитното место.

Им благодаривме со знаци, бидејќи не можевме во замена да им предложиме никакви подароци. Во истиот миг ни се даде одличен случај да им направиме услуга.

Уште не бевме успеале да се оддалечиме од брегот и одеднаш од зад ридот трчаа два силни страшни ѕверови. Тие трчаа со сета сила право кон морето. Ни се стори дека едниот од нив трча да го престигне другиот. Луѓето што беа на брегот, и особено жените, страшно се исплашија. Само оној дивјак, што држеше во раката копје остана на местото, а другите почнаа да бегаат во различни насоки. Но ѕверовите трчаа право кон морето и не го закачија никого од црнокошците. Се фрлија во водата и почнаа да нуркаат и да пливаат. Така што можеше да се помисли дека дочле тука само за да се искапат во морето.

Одеднаш едниот од ѕверовите доплива доста близу до нашиот чун. Не го очекував тоа, но сепак бев изненаден: ја зграбив набрзина пушката и се потготвив да го пресретнам врагот. Штом ни се приближи, пукав и го погодив ѕверот во главата. Во истиот момент тој потона во водата, а потоа тој исплива на површината и заплива обратно кон брегот, де исчезнувајќи во водата, да повторно појавувајќи во водат, де повторно појавувајќи се на површината. Се бореше со смртта, се даваше крварејќи. Пред да доплива до брегот, ја испушти душата и потона.

Со никакви збори не можеше да се опише колку поразени беа дивјаците, кога ја слушнаа пукотницата и видоа оган низ цевката на пушката: некој од нив за малку не умреа од страв и паднаа како мртви на земјата.

Но кога видов дека ѕверот е убиен и дека давам знаци да дојдат поблиску до брегот, тие се окуражија и се струпаа до самата вода: како што изгледаше многу им се сакаше да го пронајдат убавиот ѕвер во водата. На тоа место каде што беше потонал, водата беше обоена со крв и затоа го најдов лесно, го закачив со јаже, им го фрлив крајот на дивјаците и тие го извлекоа убиениот ѕвер на брегот. Тоа беше голем леопард со необично убава кожа. Застанати пред него, дивјаците вчудовидени и радосни дигнаа рацете нагоре: тие не можеа да разберат со што го имам убиено.

Другиот ѕвер се исплаши од пукањето, доплива до брегот и летна да бега обратно кон ридовите.

Забележав дека на дивјаците многу им се сакаше да каснат месо од убиениот леопард и им падна на ум да ми падна на ум да им го подарам. Тие ни заблагодарија топло и во исиот момент се фатија за работа. Немаа ножеви, но служејќи се со куси наострени колци, му га одраа кожата на мртвиот ѕвер толку брзо и усрдно, што ние и со ножеви не би можеле.

Ми предлагаа месо, но се откажав, давајќи им знак дека им го отстапувам. Им ја посакав кожата и тие ми ја дадоа од сесрце. Освен тоа донесоа нов товар продукти и јас го примив со радост. Потоа посакав вода: ја зедов едната од нашите стомни и ја завртив со дното нагоре, за да им покажам дека е празна и дека молам да ја наполнат. Тогаш тие извикаа нешто. По малку време се појавија две жени и донесоа голем сад од печена глина ( сигурно дивјаците им ја печат глината на сонце). Жените го оставија садот на брегот и се оддалечија како порано. Го испратаив Ксури со трите стомни на брегот и тој ги наполни со рам. Добивајќи на тој начин вода, месо и житни зрна, се разделив од дружељубивите дивјаци и во продолжение на единаесет дека пловев во правобитната насока, без да навраќан кон брегот. Најпосле на петнаесет милји пред мене видов земја, што се подаваше далеку од морето. Немаше ветар и свртив на отворено море, за да ја заобиколам. Во тој момент, откај океанот, на шест милји од подадениот брег, јасно видов друга земја и наполно точно заклучив дека тоа е Зелениот 'Рт. Но островите беа многу далеку и не се плашев да се упатам кон нив.

Одеднаш момчето свика:

- Погледајте! Погледајте! Брод со платна!

Наивниот Ксури беше толку преплашен што за малку не го загуби умот: тој си беше вообразил оти тоа е еден од бродовите на господарот, испратен да не бара. Но јас знаев колку многу бевме оддалечени од Маврите и бев уверен дека тие веќе тие не беа опасни за нас.

Излегов од кабината и веднаш го видов бродот. Успеав дури да разпознаам дека беше португалски. Сигурно патува кон бреговите на Гвинеја - си помислив. Но кога се загледав помнимателно, се убедив дека бродот оти во друга насока и нема намера да сврти кон брегот. Тогаш ги дигнав сите платна за да го стигнам, решен по секоја цена да стапнам во преговори со бродот.

Не помина долго време и ми стана јасно дека дури и со полна брзина нема да успеам да му се приближам толку, за да ги забележат моите сигнали. Но токму во тој момент не забележаа од палубата - сигурно со далекуглед. Како што научив подоцна, на брегот помислите дека тоа чун од некој потонат европски брод. Бродот ги собра платната, за да ми даде можност да му се приближам и по три часа речиси го запрев чунот до него.

Ме прашаа кој сум, најпрво на португалски, потоа на шпански, а потоа на француски, но јас не знаев ниту еден од тие јазици.

Најпосле еден морнар Шкотланѓанец зазборува со мене на англиски и јас му кажав дека сум Англичанец, избеган од ропство. Тогас не поканија многу љубезно мене и сопатникот. Наскоро се најдовме на палубата заедно со нашиот чун.

Немозможно е да се искаже со зборови колку бев восхитен кога се почувствував на слобода! Бев спасен и од ропството и од смртта што ме заплашуваше! Среќата немаше граница. Во својата радост на мојот спасител, на капетанот, му го предложив целиот имот, што го имав со себе, како награда за моето избавување. Но капетанот откажа.

- Нема да земам ништо од вас - рече тој. - Сите ваши нешта ќе ви бидат вратени. Кога ќе пристигнеме во Бразил. Ви го спасив животот, затоа што знам добро и самиот дека би можел да се најдам во истата положба. Не заборавајте, исто така дека ние патуваме за Бразил, а Бразил е далеку од Англија и без тие нешта таму можете да умрете од глад. Јас не ве спасив за да ве погубам. Не, не, сињор, ќе ве однесам бесплатно до Бразил, а вашите нешта ќе ви дадат можност да се обезбедите со храна и да ги платите патните разноски до татковината.





V
КАПЕТАНОТ БЕШЕ ВЕЛИКОДУШЕН и широк не само на зборови, туку и на дело. Тој ги исполни доследно сите свои ветувања. Заповеда никој од морнарите да не гибнува од мојот имот, потоа состави подетален список на сите мои нешта, нареди да ги стават кај нивните, а списокот ми го даде мене, по пристигнувањето во Бразил за да можам да си добијам сè.

Му се посака да го купи чунот. Чунот вавистина беше убав. Капетанот ми рече дека ќе го купи за својот брод и ме праша колку сакам за него.

- Вие ми направивте толку добри ни - му одговорив, - што во никој случај нема да ја определам цената. Колку ќе ну дадете толку ќе земам.

Тогаш капетанот ми рече дека ќе ми даде писмен документ со кој ќе се задолжи да ги плати чунот веднаш по пристигнувањето во Бразил, но ако таму се најде друг купувач, што ќе ми предложи повеќе, тогаш тој ќе ми плати исто толкава сума.

Патувањето до Бразил беше наполно успешно и по дваесет и два дена пловење влеговме во заливот Сите Свети. Тука конечно почувствував дека сите мои маки останаа зад грвот, дека веќе не сум презрен роб и дека мојот живот почнува одново.

Никогаш нема да заборавам колку великодушно се однесе со мене капетанот на португалскиот брод.

Тој не ми зеде ниту паричка за патувањето, ми ги врати во полна исправност сите мои нешта, дури и трите глинени стомни, ми плати за лавовската кожа и за кожата на леопардот и воопшто ми го купу сето она што ми беше излишно и што требаше да го продадам, во тој ред и сандакот со вино, двете пушки и преостанатиот висок (едниот дел од него го имавме употребено за свеќи). Со еден збор, откако му го продадов поголемиот дел од имотот и слегов на брегот на Бразил, во џебот имав двесте и дваесет жолтици.

Не ми се сакаше да се разделам од мојот сопатник Ксури: тој беше многу верен и сигурен другар; ми помогна да ја добијам слободата. Но тој немаше веќе што да прави со мене и освен тоа не бев сигурен дека ќе можам да го хранам. И затоа многу се израдував кога капетанот изјави дека на драво срце ќе го земе бродот и ќе го направи морнар.

Наскоро по пристигнувањето во Бразил, мојот пријател, капетанот ме однесе кај еден свој познат. Тој беше сопственик на шеќерна плантажа и шеќерна фабрика. Живеев кај него доста време и благодарение на тоа одблиску се запознав со производството на шеќер.

Гледајќи колку добро живеат тукашните плантажери и колку брзо се збогатуваат, решив да се населам во Бразил и да се зафатам со производство на шеќер. Со сите пари што ги имав купив едно парче земја и почнав да правам план за една идна плантажа и стопанство. Во Лондон располагав со извесна сума и решив и неа да ја вложам во таа работа.

Имав еден сосед плантажер, што беше пристигнат од Лисабон. Се викаше Уелс. Тој беше по потекло Англичанец, но одамна имаше примено португалско држвјанство. Брзо се зближивме и имавме најпријателски односи. Првите години и двајцата одвај се прехранувавме од добивките. Но колку повеќе ја разработувавме земјата, толку побогати станувавме.

Живеејќи речиси четири години во Бразил, постепено раширувајќи ја работата, не само што научив шпански јазик туку и се запознав со сите соседи, а и со трговците од Сан Салвадор, најблискиот до нас крајморски град. Мнозина од нив ми станаа пријатели. Ние често се среќававме и, се разбира, често им расправав за двете мои патувања до гвинејскиот брег, за тоа како се води трговија со тамошните црнци и колку лесно е во замена на ситницимониста, ножеви, ножици, секири или огледалца - да се добие златен песок и слонова коска.

Тие секогаш ме слушаа со големо внимание и долго време размислуваа за она што им раскажував.

Еднаш кај мене дојдоа тројца од нив и откако добија збор од мене дека целиот наш разговор ќе остане во тајна, ми рекоа:

- Велите дека тамо каде што сте биле, лесно може да се добијат цели купиштата златен песок и други скапоцености. Ние имавме намери да испратиме еден брод по злато во Гвинеја. Дали сте согласни заминете за Гвинеја? Нема потреба вие да вложувате во таа акција ни грош: ние ќе ви дадеме се што е потребно за разменување. За вашиот труд ќе добиете еднаков дел од печелбата што ќе ја добиеме.

Требаше да се откажам и да си останам во плодородниот Бразил, но, повторувам, јас секогаш бев виновен за сопствените несреќи. Страстно посакав да доживеам нови поморски авантури и ми се сврти во главата од радост.

Како порано што не најдов сили да ја совладам љубовта спрема патувањата и не ги послушав добрите совети на татко ми, така и се га не можев да им се спротиставам на примамливите предлози на моите бразилски пријатели. Им одговорив дека од сесрце ќе заминам за Гвинеја, но под услов, во време на моето отсуство, дека ќе се грижат за моите плантажи и дека ќе се распределат според моите пораки, во случај ако не се вратам.

Тие свечено ветија дека ќе ги исполнат моите желби и го потврдија тоа со писмен договор. Од својата страна направив тестамент во случај да не се вратам: целиот подвижен и неподвижен имот му го оставив на португалскиот капетан што ми го спаси животот. Но притоа направив забелешка еден дел капетанот да им испрати на моите стари родители во Англија.

Бродот беше готов и моите пријатели, соодветно на условот, го натоварија со стоки.

И ете уште еднаш - во зол час! на 1 семптември 1659 година, стапив на палубата на брод. Тоа беше истиот оној ден, во кој пред осум години избегав од татковата куќа и толку безумно ја бев закопал младоста.

На дванаесеттиот ден од нашето пловење го пресековме Екваторот и се наоѓавме на седум степени и дваесет и две минути северна широчина, кога неочекувано не сполета бесен ураган. Тој налета од југоисток, а потоа почна да дува на наспротивна насока и најпосле задува од североисток и дуваше со таква ужасна сила, што цели дваесет дена, предадени на стихијата, пловевме на каде што не носеа брановите.

Нема потреба да кажам дека во тие дваесет дена секоја минута ја очекував смртта, па и никој од нас не мислеше дека ќе остане жив.

Едно рано утро (ветерот се уште дуваше со еднаква сила) еден од морнарите извика:

- Змија!

Но не успеавме да излеземе од кабините за да видиме крај кои брегови се носи нашиот несреќен брод. Почувствувавме дека тој заседна во плитко. Во истиот момент од ненајдејното запирање целата палуба ја залеа таков моќен бран, што ние бевме принудени да се скриеме во кабините. Бродот заседна толку длабоко во песокот, што не можеше ни да се помисли да го измолкенеме оттука.

Ни остануваше само едно: да се погрижиме за спасувањето на својот живот. Имавме два чуна. Едниот висеше зад крмата; во време на бурата тој беше се разбил врз кормилото, а потоа или беше потонал, или го беше однесло морето. Остануваше вториот, но никој не знаеше дали ќе можеме да го спуштиме во водата. Меѓутоа, немаше време за размислување: секој момент бродот можеше да се распарчи на парчиња. Помошникот на капетанот се впушти кон чунот и со помош на морнарите го префрли преку оградата. Ние сите единаесетмина, влеговме во чунот и и се предадовме на волјата на расбеснетите бранови. Макар што бурата беше веќе постивната, сепак кон брегот налетуваа огромни бранови и морето сосема оправдано можеше да се марече збеснато.

Нашата состојба стана уште пострашна: ние гледавме јасно оти уште малку и чунот ќе биде залеан од брановите и дека ќе можеме да се спасиме. Немавме платно, а друи и да имавме, тоа ќе ни беше наполно бескорисно. Веславме кон брегот со таков очај во срцето, небаре не очекуваше смртна казна. Сите сфативме дека штом чунот ќе се приближи до брегот, судирот веднаш ќе го распарчи на парчиња. Гонети од ветрот, натискавме врз веслата, приближувајќи се кон сопствениот крај.

Така се носевме четири милји и наеднаш еден разјарен бран, висок колку една планина, налета зад нас. Тоа бече последниот смртоносен удар. Нашиот чун се преврти. Во истиот момент се најдовме под водата. Бурата за миг не расфрли на различни страни.

Невозможно е да се опише оној смут и чувства и мисли, што го испитав кога ме покри бранот. Јас пливав многу добро, но сега немав сили да излезам веднаш од таа баздна, за да земам здив, и малку остана за да се удавам. Бранот ме грабна ме повлече кон копното, се разби и се повлече надалеку, оставајќи ме полумртов, зашто се наголтав вода. Зедов здив и дојдов донекаде на себе. Забележувајќи дека копното е толку близу (многу поблизу од колку што очекував), рипнав на нозе и со необична брзина се упатив кон брегот. Се надевав дека ќе стигнам до него пред да долета и да ме грабне друг бран, но сфатив дека не можам да избегам од него: морето идеше на кај мене како голема планина, не настигнуваше како свиреп враг, со кого не можев да се борам. Не им се спротиставував на оние бранови што ме носеа кон брегот, но веднаш штом ќе се повлекуваа назад кон копното се оттурнував и се грчев колку што можев за да не ме однесат обратно во морето. Бранот што доаѓаше беше огромен. Ме грабна и со необична сила ме однесе на копното. Долго пливав низ бранот и за малку не се наголтав вода, но одеднаш почувствував дека водата ме носи некаде нагоре. За моја голема среќа наскоро рацете и главата ми се најдоа над површината и макар што по две секунди, ме надлета друг бран, сепак тој кус прездив ми даде сила и да ме окрепне.

Нов бран пак ме залеа целиот, но овој пат не останав толку долго под водата. Кога бранот се разби и се повлече, не му се поддадов на неговиот натиск, туку запливав кон брегот и наскоро пошувствуав земја под нозете.

Постојав две-три секунди, задов здив со полни гради и со последните сили се стрчав кон брегот.

Но и сега не можев да избегам од разбеснетото море: тоа повторно се втурна во мене. Со уште два пати брановите ме пристигнуваа и ме носеа кон брегот.

Последниот бран ме фрли со таква сила кон карпите што изгубив сознацие.

Извесно време бев сосема безпомошен и ако во тој миг морете успееше да ме грабне повторно, неизбежно ќе се удавев.

За среќа, сознанието ми се врти благовремено: забележувајќи дека по малку ќе ме покрие одново бран, се прикачив брзо на цепнатините на карпите, запрев да дишам и се помачив да причекам додека бранот се оттргне.

Овде. близу до копното, брановите не беа толку големи. Кога водата се повлече, пак се втрчав напред и се најдов толку близу до брегот што следниот бран не можеше веќе да ме одвлече во морето, макар што ме залеа целиот до главата.

Потрчав уште неколку чекори и со радост почувствував дека веќе стојам на тврда земја. Почмав да искачувам по крајбрежните карпи, се довлеков до една височинка и паднав на тревата. Овде бев во безопасност: водата не можеше да стигне до мене.

Мислам дека не постојат зборови кои би можеле да ги изразат радосните чувства на човека што, така да се каже, воскреснал од гроб! Трчав и скокав, ги ширев рацете дури пеев и танцував. Сетоа мое суштество, ако можам така да речам, беше обземено од мислата дека сум спасен.

Но во тој момент ненадејно се сетив за своите удавени другари. Ми падна жал за нив. Си приспомнував за лицата, за нивните имиња. За жал, јас не можев повеќе да видам никого; од нив не беше останата трага, освен три нивни капи, едно палто и чифт различни чевли, исфрлени од морето.

Кога погледнав натаму, каде се наоѓаше нашиот брод, одвај го забележав зад веригата високи бранови - толку далеку беше тој. И си реков: каква среќа, каква голема среќа, што таква бура можев да стигнам од овој далечен брег!

Откако ја изразив со овие зборови мојата радост што сум спасен од смртната опасност, се сетив дека и копното може исто така да биде толку страшно, како и морето, бидејќи сосема не знаев каде попаднав и требаше во најкусо време да го разгледам непознатиот предел.

Помислувајќи на тоа, одеднаш ме напушти восхитот: сфатив, макар што сум го спасил животот, дека не сум се спасил од несреќите, лишувањата и ужасите. Облеката ми беше сосема мокра, а немаше во што да се преоблечам. Немав ниту храна, ниту пивка вода, за да ги поткрепам силите. Каква ли иднина ме очекуваше? Или ќе умрам од глад или ќе ме раскинат крвожедни ѕверови. И најтешко беше што не можев да одам на лов за дивеч, не можев да одбранам од ѕверовите, зашто немав никакво оружје. Воопшто кај себе немав ништо освен еден нож, лула и кутија со тутун.

Тоа ме доведе до таков очај, што почнав да трчам избезумен, наваму-натаму, крај брегот.

Наближуваше ноќта и со тага се прашав: што ли ме очекува, ако во овој предел има крвожедни ѕверови? Па тие излегуваат на лов секогаш ноќе.

Наблизу имаше високо разгрането дрво. Решив да се изјазам на него и меѓу гранките да поминам до утредента.

Не можев да измислам ништо друго, за да се претпазам од ѕверовите. А кога се раздени - си реков, - ќе имам време да размислав од каква смрт мие судено да умрам, зашто е невозможно да се живее во оваа пустелија.

Ме измачуваше жед. Тргнав да видам дали некаде наблизу нема вода и оддалечувајќи се на четврт милја од брегот, за моја голема радост, наидов на едно поточе.

Се напив, ставив по устата тутун за да го поублажам гладот, се вратив кај дрвото, се изјазив на него и се наместив меѓу гранките така, за да не паднам откако ќе заспијам. Потоа пресеков една гранка, направив стап за да можам да се одбранам од каков и да е напад, и од страшниот умор сум заспал длабоко.

Сум спал слатко како што малцина би спиеле во такво неудобно легло.





VI
СЕ РАЗБУДИВ ДОЦНА. Времето беше јасно, ветрот остата онаа крапа врз којашто замалку не бев се разбил. Погледнав кон оставениот од нас брод и зачудено забележав дека го нема на поранешното место. Брановите беа го донесле поблизу до брегот. Тој се наоѓаше близу до истата онаа карпа врз којашто за малку не сум се рабил. Сега тој се наоѓаше на една милја од местото каде што преноќив. Очигледно брановите не беа го разбиле: тој се држеше речиси исправен над водата.

Веднаш решив на појдам на бродот за да се снабдам со продукти и со разни други нешта.

Откако се спуштив од дрвото, се загледав уште еднаш наоколу. Првото нешто што го забележав беше нашиот чун, кој лежеше на две милји подалеку од мене, исфрлен од бурата. Тргнав во таа насока, но не се покажа дека за таму не може да се мине направо: длабоко во брегот влегуваше еден мал залив, широк околу половина милја и го препречуваше патот. Се вратив назад, зошто за мене беше многу поважно да појдам на бродот: таму се надевав да најдам храна.

Попладнето морето беше сосема мирно и осеката беше толку голема, што четврт милја до бродот поминав на суво дно.

Потоа срцето ми се сви од болка: ми стана јасно дека, ако не бевме исплашиле од бурата и не бевме го напуштиле бродот, сега сите ќе бевме живи. Требаше само да почекаме да мине бурата и ќе стигневме неповредени од брегот и јас немаше да бидам принуден да се измачувам во оваа пуста пустелија.

При помислата дека бев останат сам, заплакав, но не кога си спомнив дека солзите никогаш не можат да ја премавнат несреќата, решив да го продолжам патот и по секоја цена да стигнам до разбиениот брод. Се соблеков, влегов во водата и запливав. Но најтешкото ме очекуваше допрва: не можев да се качам на бродот. Тој се наоѓаше во плитак, така што речиси целиот беше издигнат од водата, па немаше за што да се фатам. Долго пливав окулу него и одеднаш го забележав бродското јаже (се чудам како не бев го видел веднаш). Крајот на јажето се спушташе толку високо над водата, што со голема мака успеав да го дофатам и да се изјазам на бродот. Подводниот дел нба бродот беше пробиен и дното беше полно со вода. Бродот стоеше врз плиток песочен терен, задниот дел му беше издигнат, а носост речиси ја допираше водата. На тој начин водата немаше навлезено во задниот дел и ни едно од нештата што се наоѓаа таму не беше измокрено. Побрзавда појдам таму, зошто пред сè сакав да дознаам кои нешта беа распаднати, а кои беа останати здрави.

Се покажа дека сета резева продукти беше останата сува. И бидејќи ме измачуваше глад, најпрво отидов во складот, ги наполнив џебовите со сув леб и продолжувајќи да ги разгледам бродот, патем јадев, за да не гувам време. Најдов едно шише со рум и голтнав неколку големи голтки, за да ги поткрепам силите за претстојната работа.

Пред сè имав потреба од чун, за да ги пренесам на брегот оние нешта што можеа да ми користат. Но немаше каде да земам чун, а бескорисно беше да го прижелкувам невозможното. Требаше да измислам нешто друго. На бродот имаше резервни јарболи. Решив да направам скеле од нив и усилено се зафатив да работам.

Откако одбрав неколку полесни греди, ги исфрлив зад оградата, врзувајќи ја претходно секоја греда со јаже, за да не ја однесат брановите. Потоа слегов од бродот, свлечкав кон себе четири греди, ги врзав цврсто од двата краја, ги поткрепив озгора со две-три штици, накрсно, и добив нешто што личеше на скела.

Таа скела одлично ме крпеше, мене, но за поголем товар беше многу мала.

Требаше повторно да се качам на бродот. Таму се наоѓаше пилата на нашиот бродски мајстор и резервниот јарбол го прережав во три греди, што ги поврзав кон скелата. Скелата стана пошироко и многу постабилна. Таа работа ме чинеше огромни напори, но желбата да се снајдам со сè неопходно за живот, ме крепеше и јас го сторив она за што при обични околности ќе немав сили.

Сега мојата скела беше широка и здрава и можеше да издржи голем товар.

Но со што да ја натоварев таа скела и што да сторев за да не ја одвлече плимата? Немаше многу време за мислење, требаше да се побрза.

Најпрво брз скелата ги сложив сите штици, што ги најдов на бродот, потоа зедов три сандаци, што им припаѓаа на нашите морнари, ги скршив нинвите катанци и го исфрлив сето она што го затегнав на нив. Ги одбрав оние нешта што најмногу можеа да ми потребаат, и ги наполнив со нив трите сандаци. Во едниот сандак ставив хранителни продукти: ориз, препечен леб, три пати холанско сирење, пет парчиња големи сушене козјо месо, остаткот од јачмен, што го носевме од Европа за да ги храниме кокошките на бродот; кокошките ги бевме изеле одамна, а од јачменот имаше останато доста. Јачменот беше измешан со пченица. Освен тоа најдов неколку сандаци со вино и шест галони2 оризова ракија која му припаѓаше на нашиот капетан.

И тие сандаци ги ставив брз скелата заедно со другите. Меѓутоа, додека товарев почна плимата и со горчина забележав дека брановите ми ја однесоа сета облека во морето, што бев ја оставил на брегот.

Сега останав само со чорапи и платнени, куси до колена гаќи, што не бев ги соблекол, кога запливав кон бродот. Тоа ме натера да се снабдам само со храна, туку и со облека. На бродот имаше различни облеки, но засега зедов само еден дел, бидејќи многу повеќе ме привлекуваа другите нешта и пред се работните алати.

По долго трагање го најдов сандакот на нашиот дрводелец и за мене тоа беше вистински скапоцен пронајдок, што во тој момент не би го заменил за цел брод со злато. Сандакот го ставив врз скелата, без дури и да погледнам во него, зашто одлично знаев какви алати има внатре.

Сега ми остануваше да се снабдан со оружје и куршуми. Во кабината најдов две убави ловџиски пушки и два пиштола што ги прибрав на скелата заедно со едночудо бару, една торба со сачми и два стари, 'рѓосани сатора. Знаев дека на бродот имавме три буренца барут, но не знаев каде беа сместени. Но по внимателно пребарување ги најдов трите буренца. Едното беше наводенето, а двете беа сосема суви и јас ги довлечкав на скелата заедно со пушките и саторите. Сега мојата скела беше доволно натоварена и требаше да тргнам. Не беше лесна работа да стигнам до брегот си секата без платно и без кормило: доволно беше да дувне и најслаб наспротивен ветар и целиот мој товар ќе се превртеше.

За среќа морето беше спокојно. Почнуваше плимата, што ме носеше кон брегот. Остен тоа дувна и ветрец, исто така попатен. И затоа ги зедов скршените бесла од бродскиот чун и побрзав да се вратам назад. Наскоро успеав да ги забележам малиот залив, кон кој ја насочив скелата. Најпосле влегов во заливот, и уште пред да почне осеката, мојата скела со целиот товар се најде на сувиот брег.

Сега ми претстоеше да ја разгледам околината и да си најдам погодно место за живеалиште, такво, каде што ќе можев да го оставам целиот мој имот без страв ќе го загубам. Се уште не знаев каде имав попаднато: на полуостров или остров. Дали тука живееја луѓе? Дали има крвожедни ѕверови? На половина милја или нешто подалеку од мене се гледаше еден стремен и висок рид. Решив да се искачам на него, за да ја разгледам околината. Ја зедов пушкат, пиштолот и барутницата и тргнав на извидување.

Ми беше тешко да се искачам на ридот. Кога најпосле се искачив, видов каков горчлив удар ми беше досуден: се наоѓав на остров. Од сите страни наокулу се постираше море, од каде што никаде не се гледаше земја, ако не се земеа предвид неколкуте издадени карпи во далечината и две мали островчиња, што се наоѓаа окулу девет милји на запад. Тие островчиња беа сосема мали, далеку помали од мојот.

Открив и друго: растителниот свет на островот беше див, никаде не се гледаше ниту парче обработлива земја. Значи тука навистина не живееја луѓе!

Како да немаше ни крвожедни ѕверови, барем јас не забелеќав ниту еден. Затоа пак, имаше множество птици, се од некоја непозната за мене природа, така што подоцна, кога ќе ми се случеше да застрелам некоја птица, по нејзинот вид никогаш не можев да определам дали нејзиното месо се јаде или не.

Кога слегував од ридот, застрелав една многу голема птица; таа беше застаната на едно дрво на крајот на шумата.

Мислав дека тоа беше првиот истрел што се имаше чуено во тие диви места. Уште кога пукнав, над шумата се изви облак од птици. Секоја ја кричеше по своему, но ни еден од тие крици не прилегаше на криците на птиците што ги познавав.

Убиената од мене птица потсеќаваше на нашиот европски јастреб како по шарите на перјата, така и по формата на клунот. Само ноктите и беа многу покуси. Месото и мирисаше на мрша и затоа не можев да го јадам. Тоа беа откривањата што ги имав првиот ден.

Приквечерумта повторно почнав да размислувам каде и како да се сместам за ноќевање.

Ми беше страв да легнам направо на земјата: дали немаше да ме нападне некој крвожеден ѕвер? И затоа, одбирајќи на брегот погодно место за ноќевање, од сите страни го заградив со сандаците, а во заграденото место од штиците направив нешто слично на колиба.

Ме обеспокојуваше исто така, и тоа прашање како ќе наоѓам храна откако ќе свршат моите резерви: овде не можев да видам никакви други живи суштества освен птиците и освен други две ѕверчиња слични на нашите зајаци, кои излегоа од шумата која ја слушнаа пукотницата.

Но засега далеку повеќе ме интересираше друго нешто. Од бродот не бев прибрал се што можев да земам: тамо имаше останато многу нешта што можеа да ми послужат и пред се бродски платна и јажиња. И затоа решив ако не ме спречи нешто, да одам повторно на бродот. Бев убеден дека уште при првата тура бранови ќе го разбиеја на парчиња. Требаше да ги одложав сите други работи и што побрзо да го растворам бродот. Не смеев да мирувам додека не ги дотерав на брегот сите нешта до последно желевце.

Откако го решив тоа, почнав да размислувам дали да одам со скелата или да препливам како првиот пат. Решив дека е позгодно да препливам. Само што овојпат се соблеков во колибата и останав само по долната кошула, со платнени гаќи и кожнени пантофли на боса нога.

Како и првиот пат се изјазив на бродот по јажето, а потоа склопив нова скела и со неа пренесов множество нешта. Најпрво прибрав се што најдов во камарата на нашиот мајстор, а имено: две-три вреќи со шајки (големи и мали), клешти, различни алатки и глано едно точило, што ми беше мошне полесно.

Потоа прибрав и други нешта, што беа останати на бродот, три железни шипки, две буренца со куршуми за пушка и малку барут. На бродот најдов цело купиште севозможни облеки, прибрав и едно бродско платно, една платнена лулка-легло, неколку душеци и перници. Го ставив сето тоа на скелата и за голема радост го однесов непотакнато на брегот.

Кога одев на бродот, се плашев од мое отсуство некои ѕсверови да не ми ги нападнат продуктите. За среќа такво нешто не се случи.

Додека ме немаше, само едно ѕверче дотрча од шумата и седна на еден од сандаците. Кога ме виде избега малку настрана, но веднаш се запре, се исправи на задните нозе и еднакво спокојно, без секаков страв ме погледна во очите набаре сакаше да се запознае со мене.

Животинчето беше убаво и прелегаше на дива мечка. Нанишанив во него со пушката, но тоа, без да знае за опасноста, дури не се ни помрдна од местото. Тогаш му фрлив парче препечен леб, макар што од моја страна беше неразумно, бидејќи имав малку препречен леб и требаше да го чувам. Сепак животинчето ми се допадна толку многу, што му го дадов тоа парче препечен леб, и го изеде и се иближа си големо задоволство. Се гледаше дека чека уште. Но не му дадов повеќе ништо. Тоа поседе малку и си отиде.

Потоа почнав да градам шатор, го направив од бродското платно и со прачки, што ги насеков во шумата. Во шаторот пренесов се што можеше да се расипе од сонцето и дождот, а наокулу ги натрупав празните сандаци во случај да ме нападнат луѓе или диви ѕверови.

Влезот на шаторот однадвор го заградив со голем сандак, ставајќи го легнат, а одвнатре го препречив со штици. Потоа брз земјата послав постела, до перницата ставив два пиштола, а покрај леглото пушки и си легнав.

По бродоломот тоа беше првата ноќ што ја поминав во легло. Спиев длабоко до утредента, бидејќи претходната ноќ бев спал малку, а преку целиот ден работев, без да се починам: најпрво товарев од бродот на скелата, а потоа пренесував на брегот.

Сметам дека никој немал таков огромен склад од разни работи, каков што имав јас. Но мене се ми се гледаше малку. Бродот беше цел и додека брановите него беа однесле понастрана, додека се уште имаше таму работи што можеа да ми бидат корисни, неопходно беше да го пренесам сетоа она што можев да ги пренесам. И затоа секој ден во време на осеката одев таму и носев се нови и нови нешта.

Особено успешно беше успешно моето трето патување до бродот. Ги прибрав сите бродски јажиња. Овој пат пренесев едно големо парче бродско платно, што ми служеше за крепење на платната, го пренесов и буренцето со намокрениот барут, што го имав оставено порано на бродот. На крајот на краиштата ги пренесов на брегот сите бродски платна, само што морав да ги исечам на парчиња и така да ги пренесувам дел по дел. Впрочем, не жалев за тоа: платната сосема не ми беа потребни за пловење и сета нивна скапоценост за мене се состоеше во самиот плат, којшто беа шиени.

Сега веќе од бродот бев прибрал апсолутно се, што можеше да се дигне со голи раце. Останаа само тешките работи, со кои се зафатив при следното одење. Почнав со каблите. Го исеков секој кабел на толку големи парчиња, што лесно можев да се справам со нив и пренесов на делови три кабли. Освен тоа од бродот ги зедов сите железни делови, што ги откопав со помош на секирата. Потоа ги пресеков остатоците од јарболите, направив поголема скела, ја натоварив сета таа тежина и тргнав назад.

Но овој пат не ме послужи среќата: мојата скела беше толку натоварена, што ми беше тешка да ја управувам. Кога влегов во заливчето и веќе се приближував кон брегот, каде што го бев истоварил другиот имот, скелата се преврти и паднав во водата со целиот товар. Не потонав, зашто тоа речиси се случи до самиот брег, но речиси целиот товар се најде под водата; најважното што беше потона железото, на коешто сметав толку многу. Навистина кога почна осеката, ги извлеков на брегот скоро сите парчиња од каблите и неколку парчиња железо, но требаше да влегувам под вода за секое парче и тоа многу ме измори.

Моите патувања до бродот продолжуваа секој ден и секогаш донесував по нешто ново.

Веќе тринаесет дена живеев на островот и во тоа време единаесетпати оден на продот, донесувајќи го на брегот речиси сетоа она што човек можеше да го дигне со две раце.

Несомнено, ако тихото време продолжеше уште, на делови ќе го пренесев целиот брод.

Кога се готвев да одам по дванаесетти пат, забележав дека задува ветар. Покрај сето тоа, кога почна осеката, пак отидов на бродот. При поранешните мои посети бев ја пребарувал темелно толку нашата кабина, што ми се чинеше дека таму не може да се најде ништо повеќе. Но одеднаш ми падна в очи едно мало шкафче со две долапчиња: во едното најдов три брича, ножици и над десет виљушки и ножеви; во другото имаше пари, сребрени и златни монети, се на се окулу триесет и шест фунти стерлинзи.

Кога ги видов тие пари, се поднасмеав.

- Непотребно ѓубре, - си реков, - зошто ми се сега, на драго срце би го дал сето ова купиште злато за кој и да е од овие евтини ножови. Нема каде да го вденам и затоа нека оди на морското дно!

Но откако поразмислив малку, сепак ги загрнав парите во парче бродско платно и ги зедов со себе.

Морето се буричкаше преку целата ноќ и утредента, кога ѕирнав од шаторот, од бродот немаше ни трага.

Сега можев наполно да му се предадам на прашањето што ме тревожеше уште првиот ден: што требаше да сторам, за да не ме нападнат ниту диви ѕверови, ниту диви луѓе? Какво живеалиште да направам? Да ископам пештера или да дигнав нов шатор?

На крајот на краиштата решив да го направам и едното и другото.

Тогаш ми стана јасно дека местото што го одбрав крај брегот, не чинеше за живеалиште:тоа беше кално, ниско место, до самото море. На такви места е многу лошо да се живее. При тоа најблизу немаше пивка вода. Решив да најдам друго парче земја, попогодно за живеалиште. Живеалиштето требаше да биде заштитено и од сончевата жега, од ѕверовите: да се наоѓа на такво место каде што нема влага, а најблизу да има пивка вода. Освен тоа задолжително од куќата сакав да се гледа морето.

„Може случајно близу до островот да се појави брод - си реков, - а ако не го гледам морето, ќе го пропуштам тој случај“.

Како да гледате, се уште не ме напушта надежта. По долги трагања најпосле најдов погодно место за живеалиште. Тоа беше мала рамна полјанка во подножјето на висок рид. Од врвот до полјанката ридотр се спушташе како надвисната карпа, така што немаше опасност да бидам нападнат од кај врвот. Во таа карпа, до самата полјанка, имаше мала вдлабнатина, слично на влез на пештера, но не постоеше пештера. Токму тука, спроти таа вдлабнатина, среде зелената полјанка решив да подигнам шатор.

Тоа место се наоѓаше на северозападната страна на придот, така што речиси до вечерта остануваше во сенка. А предвечерта го осветлуваше излезот.

Пред да го подигнам шаторот, зедов еден зашилен колец и пред самата вдлабнатина зацртав голем полукруг. Потоа по целиот полукруг во земјата забив два реда цврсти високи колци, зашилени на горните краишта. Меѓу двете редици колци оставив мала меѓа и до самиот врв ја наполнив со парчиња кабли, што ги имав земено од бродот. Ги ставив во редица еден над друг, а од натре оградата ја закрепив со потпори. Оградата беше многу добра: низ неа не можеше промолкне или искачи ниту човек ниту ѕвер. Таа работа бараше многу време и труд. Особено мачно беше да се насечат колци во шумата, да ги пренесам на местото, да ги изделкам и да ги забијам во земјата. Огрдата не се прекинуваше нигде. Немаше врата. Како влез во живеалиштето ми служеше една скала. Ја потпирав врз оградата кога ќе требаше да влезам или да излезам.





VII
НЕ БЕШЕ ЛЕСНО да ги превлечкам во тврдината сите мои богатства: продуктите, оружје и други работи. Одвај се справив со тоа. А сега ми се наложи да се зафатам со нова работа - да подигнам голем цврст шатор.

Како што е познато, во тропските предели дождивуте се вондредно обилни и во определено време на годината не прекинато се истураат со низа денови. За да се претпазам од влагата, направив двоен шатор, поточно: најпрво направив еден помал шатор, а над него издигнав друг, поголем.
Сега веќе не спиев врз постелата, фрлена направо на земјата, а во многу удобна лулка, што му пришаѓаше на помошникот на нашиот капетан.

Во шаторот ги пренесов сите хранливи продукти и другото, што можеше да се распадне од дождовите. Кога сето тоа беше внесено внатре во оградата, ја затнав дупката што привремено ми служеше како врата и почнав да излегувам низ скалата за која веќе спомнав. На тој начин живеев како во утврден замок, заштитен од сите опасности, и можев да спијам сосема спокојно.

Откако ја затнав оградата, се зафатив да копам пештера, копајќи во длабнатината на ридот. Пештерата се наоѓаше токму зад шаторот и ми служеше за визба. Откопаните камења ги изнесував низ шаторот во дворот и ги натрупав од внатрешната страна на оградата. Таму ја насипував земјата, така што рамништето на дворот се дигна нагоре.
Оваа работа ми одзеде доста време.

Еднаш, уште кога се токмев да го подигнам шаторот и да ископам пештера, неочекувано надвисна црн облак и плисна пороен дожд. Потоа блесна молња и се раснесе страшен гром.
Се разбира, во тоа немаше ништо необично и не ме исплаши толку молњата колку што помислата што ми секна побрзо од молња: „Барутот!“

Ми замре срцето. Со ужас размислував: „Со еден удар молњата може да го уништи сиот барут! А без него ќе бев оневозможен да се борам од дивите ѕверови и да барам храна.“

Тој случај ми направи толку силен впечаток, што кога помина бурата, привремено ја одложив сета друга работа околу уредувањето и утврдувањето на живеалиштето и се зафатив со дрводелство и шиење: шиев торбички и правев сандачиња за барутот. Требаше да го разделам барутот на неколку места, за да не се запали одеднаш целиот.
Таа работа ми одзеде речиси две недели. Барутот го разделив на околу стотина дела и го ставив на торбичките и сандачињата.

Торбичките и сандачињата ги скрив во пукнатините на ридот, каде што не можеше да се пробие влага, и внимателно го означив секое место. За буренцето со намокрен барут не страхував - тој барут и без тоа беше лош и затоа го оставив каде што си беше, во пештерата или во „кујната“, како што ја нарекував во мислите.
Во тоа време, по еднаш на ден, а понекогаш и почесто излегував од живеалиштето со пушка - на прошетка, да ја запознаам околината природа и ако ми се укажуваше можност, да убијам дивеч.

Уште првиот пат открив дека на островот има коси. Многу се зарадував, но наскоро се покажа дека тие кози се необично пргави и осетливи, така што не можеше да се добере човек до нив. Впрочем тоа не ме збуни: не се сомневав дека порано или подоцна ќе се научев да ловам.
Наскоро дознав една интересна работа: кога козите се наоѓаа на врвот на ридот, а јас во долината, целото стадо веднаш бегаше далеку од мене, но кога ќе се случеше козите да се наоѓаат во долината, а јас на ридот тогарш тие како да не ме забележуваа. Од тоа направив заклучок дека очите им се соградени на посебен начин: не го гледаа она што им се наоѓаше горе. Оттогаш почнав да одам на лов така што се искачував на повисоко место и гаѓав по козите.

Уште со првиот истрел погодив една млада коза, што крај себе имаше јаре. Од срце ми беше жал за козето, Кога мајката падна, тоа продолжуваше кротко да стоир крај неа и доверливо ме гледаше. И уште повеќе, кога се приближив до убиената коза, кога ја метнав на рамото и ја понесов дома, козето трчаше по мене. Така стигнавме дома. Крај оградата ја оставив козата на земја, го зедов козето и го спуштив преку оградата во дворот. Мислев дека ќе успеам да го одгледам и припитомам , но тоа не можеше да јаде трева и затоа бев принуден да го заколам. Месото од тие животни ми беше доволно за подолго време. Јас воопшто малку јадев, чувајќи ги на тој начин резервите и особено препечениот леб.
Откако се сместив конечно во новото живеалиште, стана неопходно да помислав како да направам печка или некакво, какво и да било огниште. Требаше да се снабдам и со дрва.

Како ја исполнив таа задача, како ја распоредив визбата, како постепено се заопкружив со пригодности - за тоа подобро ќе ви раскажам натаму.




VIII
НАСКОРО откако се доселив на островот, одеднаш ми текна дека ќе ми се измеша времето и дури кога ќе престанам да ги разликувам неделите од делничните дни, ако не направам календар.

Календарот го направив вака: изделкав со секира голема греда и ја забив во песокот на брегот, на истото она место каде што ме фрли бурата, а врз овој столб заковав накрсно една штица на која со јадри букви ги изрежав следниве зборови:
„Овде првпат стапнав на овој остров на 30 септември 1659 година“

Оттогаш секој ден на столбов делкав по една реска во вид на куса цртичка. По секој шест цртички правев по една подолга - тоа означуваше недела, а реските што го означуваа првиот ден на секој месец, ги правев уште подолги. На тој начин го водев мојот календар одбележувајќи ги дните, неделите, месеците и годините.
Пребројувајќи ги нештата што ги бев пренесол од бродот, како што веќе реков, не спомнав за многу ситници, макар што и не многу вредни,но коишто ми послужија вонредно многу. Така на пример во кабината на кепетанот и неговиот помошник најдов мастило, пера и хартија, тричетири компаси, кекако астрономски прибор, далекогледи, географски карти и бродскиот дневник. Сето тоа го ставив во еден од сандаците, за секој случај, без да знам дали некогаш ќе ми потребаат. Потоа пронајдов неколку книги на португалски јазик. Ги прибрав и нив.

На бродот имавме две мачки и едно куче. Ги пренесов на брегот мачките, а кучето уште први првото мое одење на бродот самото скокна во водата и заплива по мене. Тоа долги години ми беше сигурен помошник, ми служеше верно и чесно. Ми беше како другар, само што не умееше да зборува. О, што ли не ќе дадев да можеше да прозбори.
Многу настојував да ги сочувам мастилото, перата и хартијата. Додека имав мастило, подетално запишав се, што ми се случуваше; а кога мастилото сврши, престанав со запишувањето, бидејќи не умеев да правам мастило, а немаше со што да го заменам.

Воопшто макар што имав толку разнообразен склад од севозможни работи, освен од мастилото, бев лишен и од многу друго: немав ниту лопата, ниту копачка, ниту каков и да било алат за обработување на земјата. Немав ниту игли, ниту конци Долната облека ми стана неупотреблива, н осе навикнав да одам сосема без долен веш, без да имам поголема потреба од тоа.
Бидејќи ми недостигаа неопходните алати, секоја моја работа одеше многу бавно и ја вршев со големи напори. Над оградата, со која го обиколив живеалиштето, работев речиси цела година. За да насечам дебели гранки во шумата, за да изделкам колци од нив, за да ги довлечкам тие колци до шаторот - за сето тоа ми беше потребно многу време. Колците беа многу тешки, така што не можев да дигнам повеќе од еден одеднаш, и понекогаш ми требаа два дена само да го изделкам колецот и да го пренесам до живеалиштето, а на третиот ден го забивав во земјата.

Прво ги забивав колците со помош на тешко дрво, но потоа се сетив дека имам железни шипки, што ги бев пренесол од бродот. Почнав да работам со железна шипка, но не можам да речам дека тоа ми ја олеснуваше многу работата. Воопшто забивањето на колците за мене беше една од најзаморните и непријатни работи. Но дали тоа можеше да ме збуни! Јас без тоа не знаев во што да го употребам времето: по цел ден скитав низ островот да барам храна и немав друга работа.

Одвреме навреме ме обземаше очај, испитував смртна тага. За да се борам со тие горчливи чувства, го зедов перото и се обидов да си докажам самиот на себе дека во мојата тешка положба сепак има и доста убави рабоги.

Ја разделив страницата наполу и одлево напишав „лошо“, а оддесно „убаво“ и еве што се доби:



ЛОШО

1

Фрлен сум на еден тажен и ненаселен остров и немам никаква надеж за спас.

2

Јас сум далеку од целото човештво: јас сум запуштен, прогонет засекогаш од светот на луѓето.

3

Облеките ми се малку и наскоро ќе немам со што да го покријам голото тело.

4

Јас не ќе можам да се заштитам, ако ме нападнат лоши луѓе или диви ѕверови.

5

Нема со кого да разменам ни збор, нема кој да ме охрабри и утеши.



УБАВО

1

Но јас останав жив, а можев да се удавам како сите мои сопатници.

2

Но не умрев од глад и не загинав во оваа пустелија.

3

Но климата овде е топла и можам да минам и без облека.

4

Но овде нема ни луѓе, ни ѕверови. И можам да се чувствувам среќен, што брановите не ме исфрлија на африканскиот брег, каде што има толку свирепи ѕверови.

5

Но јас успеав да се снабдам со сè неопходно за живот и да си обезбедам прехрана до крајот на престојот.



Тие размисли беа голема поткрепа за мене. Видов дека не треба да паѓам духом и да очајувам, зашто човекот може и треба да најде утеха дури и во најтешките маки.

Се успокоив и станав многу пободар. Дотогаш мислев единствено на тоа како да го напуштам овој остров; по цели часови се загледував во морската далечина, дали немаше некаде да видам некој брод. А потоа, откако се простив со празните надежи, почнав да мислам како подобро да го наредам животот на острвот.

Јас веќе го опишав моето живеалиште. Тоа беше шатор, подигнат на полјанка на ридот, заобиколен со цврста двојна ограда. Но сега веќе мојата ограда можеше да се нарече ѕид или тврдина, зашто од надворешната нејзина страна имав издигнато насип, прилично дебел.

По извесно време доколку си спомнувам по една и пол година забив гранки по насипот, а одозгора направив покривка од гранки и долги широки лисја. На тој начин моето дворче се најде под покрив и веќе можев да не се плашам од дождовите, кои, како што реков, во определено време на годината безмилосно се истураа над островот.

Читателот веќе знае дека целиот свој имот го пренесов во тврдината, најпрво само во оградениот двор, а потоа и во пештерата, што ја ископав во ридот зад шаторот. Но треба да признаам, дека во прво време сите работи ми беа натрупани во куп, едно врз друго, и го исполнуваа целиот двор. Постојано се сопнував врз нив. За да го подредам сето тоа како што треба, се јави потреба да ја проширам пештерата.

Откако го затнав влезот на оградата и можев да се сметам во безопасност од напад на диви ѕверови, се зафатив да го проширам и да го продолжам моето подземје. За среќа, ридот беше од ронлив песок. Откако ја прокопав земјата десно, колку што беше потребно, според моите пресметки, завив уште надесно и ископав тунел надвор од оградата.

Тој накрсен подземен тунел водеше кон задниот двор од моето живеалиште и не само што ми даваше можност слободно да излезам од дворот и да се враќам дома, туку и значително го зголемуваше просторот на мојот склад.

Привршувајќи ја таа работа, се зафатив да си направам покуќнина. Најмногу ми беше потребна маса и стол: без маса и стол не можев наполно да се насладувам дури и на оние скромни удопства, со кои располагав со самотијата - не можев ниту човечки да седнам, ниту да пишувам, ниту да читам.

И еве веќе станав дрводелец.

Дотогаш ниеднаш во животот не бев земал в рака дрводелски алати и покрај тоа, благодарение на мојата сопствена природна прилагодливост и упорност, малку по малку, се здобив со такво искуство што ако ги имав сите потребни алати, ќе можев да направам секаква покуќнина.

Но дури и без алати, или речиси без алати, само со секира и ренде, направив повеќе работи, макар што на примитивен начин и со толку многу труд. Само за да направам штица, требаше да отсечам дрво, да го очистам стеблото од гранките и да го делкам од двете страни дотогаш, додека не се претвореше во некаква сличност на штица. Овој начин беше неусогласен и многу незгоден, зашто од едно цело дрво излегуваше само една штица. Но немаше што да се прави, требаше да си истрае. Притоа моето време и мојот труд ме чинеа многу евтино, сеедно на што и каде ги трошев?

И така, пред сè, си направив маса и стол. За тоа употребив куси штици, земени од бродот. Потоа изделкав долги штици на примитивен начин и во мојата визба направив неколку полици, еднанаддруга, прилично широки. Врз нив ги ставив алатите, железото, парчињата од железо и другите ситници - со еден збор, му го определив местото на секој предмет, па кога ќе ми потребеше, да може лесно да го најдам.

Освен тоа врз ѕидот на мојата визба забив колчиња и врз нив ги обесив пушките, пиштолите и друго.

Оној што ќе ја видеше мојата пештера, сигурно ќе помислеше дека е засолниште на севозможни домаќински принадлежности. И за мене претставуваше вистинско задоволство да влегувам во тоа засолниште - толку многу работи имаше таму, во таков ред беа поставени и сè беше обесено, што можев да ја наоѓам лесно секоја ситница.

Токму во тоа време почнав да водам дневник, запишувајќи сè што го имав сторено преку денот. Најпрво не ми беше до пишување: бев преоптоварен со работа; притоа тогаш ме измачуваа такви темни мисли, што се плашев дека ќе се одразат во мојот дневник.

Но сега, кога најпосле успеав да ја совладам маката, кога престанав да се тешам со празни желби и надежи, а почнав да си го уредувам живеалиштето и кога ставив ред во своето домаќинство, кога ја измајсторисав масата и столот и воопшто кога се наредив колку што се можеше поудобно, се зафатив со дневникот. Овде ќе го цитирам целиот, макар што поголемиот дел од опишаните настани во него на читателот веќе му се познати од поранешните глави. Повторувам, дневникот го водев редовно, додека имав мастило. А кога мастилото ми сврши, по неволја морав да го прекинам дневникот.





IX
ДНЕВНИК

30 СЕПТЕМВРИ 1659 ГОДИНА. Нашиот брод, затекнат од страшна бура на отворено море, издржа бродолом. Сите загинаа; само јас, несреќниот Робинзон Крусо, бев исфрлен полумртов на брегот на овој проколнат остров, што го нареков Остров на очајот.

Кога настана ноќта, се качив на едно дрво, бидејќи се плашев од дивите ѕверови. Цела ноќ длабоко сум спал, макар што врнеше дожд.

1 октомври. Откако утредента се разбудив, забележав дека плимата го имаше истуркано нашиот брод од плиткото место и го беше дотуркала многу поблизу до брегот. Тоа ме обнадежи, зашто откако ветрот ќе стивнеше, ќе можев да стигнам до бродот и да се снабдам со храна и други неопходни работи. Кога почна осеката, отидов на бродот. Најпрво одев по плиткото дно на морето, а потоа почнав да пливам. Целиот ден не престануваше дождот, но ветрот сосема стивна.

Од 1 до 24 октомври бев зафатен со превезување на нештата. Пливав до бродот кога ќе настапуваше осеката и обратно, кога ќе почнуваше плимата. Работите ги пренесував со скели. За сето време врнеа дождови; понекогаш времето се пројаснуваше, но не за долго: сигурно во овдешниве краишта тоа беше период на дождови.

25 октомври. Цела ноќ и цел ден врнеше дожд и дуваше силен, буен ветар. Преку ноќта брановите го разбија бродот на парчиња; на она место, каде што се наоѓаше тој, се подаваа некакви жални останки, но и тие се гледаа само во време на осеката. Преку целиот ден шетав околу моите предмети: ги криев и ги загрнував, за да не се распаднат од дождот.

Од 26 октомври. Најдов, како што ми се чини, погодно место за живеалиште. Ќе треба да го оградам со ограда.

Од 27 до 30 октомври работев усилено: го пренесував имотот во новото живеалиште, макар што речиси за сето време врнеше дожд.

31 октомври. Утредента со пушка во рака лутав низ островот, надевајќи се дека ќе убијам некој дивеч, а покрај тоа да ја разгледам и околината. Убив една коза. Нејзиното козе се втурна по мене и ме придружуваше дури до дома, но наскоро морав да го заколам и него - тоа беше толку мало, што не можеше уште да пасе трева.

1 ноември. Си направив ново место, до самиот рид, голем шатор.

4 ноември. Го распоредив времето, определувајќи часови за лов на дивеч, за работа, за спиење и за разонода. Изутрина, ако нема дожд, по два-три часа лутам со пушка низ островот, потоа до единаесет работам, во единаесет доручкувам, од дванаесет до два се одмарам (бидејќи тоа е најжешкото време преку денот), од два повторно се зафаќам за работа. Сите работни часови во последниве два дена ги употребив да ја направам масата. Тогаш бев уште лош дрводелец. Но на што ли не ме учи потребата! Станувам вистински мајстор. Несомнено, истото мајсторство би го постигнал секој, што ќе се најдеше во мојата положба.

13 ноември. Врнеше дожд. Земјата и воздухот станаа значително посвежи и почна да се дише полесно, но за сето време страшно грмеше и секаше, така што се исплашив да не се запали мојот барут. Кога помина бурата, решив сета резерва барут да ја разделам на многу мали делови и да ги чувам на различни места, за да не се запали целиот наеднаш.

14, 15 и 16 ноември. Во сите тие денови правев сандачиња за барут. Денеска целиот барут го разделив во сандачињата, а нив ги сместив во пукнатините на ридот, колку што се може подалеку едно од друго. Вчера убив една голема птица. Каква е птицата - не знам. Нејзиното месо беше многу вкусно.

17 ноември. Денес почнав да копам пештера во песокливиот рид зад шаторот, за да го сместам подобро својот имот. Но за таа работа неопходни се три нешта: казма, лопата и количка или кошница, за да ја изнесувам ископаната земја, а јас немам ништо слично. Требаше да ја прекинам работата. Долго мислев со што да ги заменам овие нешта или како да и направам. Наместо со казма се обидов да работм со железен лост: тој врши работа, само што е многу тежок. Значи останува да си направам лопата и количка. Без лопата никако не се може, но јас апсолутно не можам да измислам како да ја направам или со што да ја заменам.

18 ноември. Пронајдов во шумата исто такво дрво (или од иста порода), што во Бразил го нарекуваат „железно“, зашто е необично жилаво. Со голем труд отсеков едно дрво. Секирата сосема ми се затапи. Отсеков од коренот еден голем трупец и одвај го довлечкав до живеалиштето. Од него решив да направам лопата. Дрвото беше толку цврсто, што таа работа ми одзеде прилично многу време и труд. Но сепак направив лопата. Рачката не беше полоша од оние што ги прават кај нас во Англија, а самата лопата не беше цврста. Требаше да ја опковам со железо, но јас немав ламарина и затоа не ме служеше долго време. Впрочем, отпрвин ја искористив добро за копање макар што, како што ми се чини, ни една лопата во светот не беше направена на таков необичен начин.

Ми недостигаше количка или кошница. За кошница не смеев ни да помислувам: за да ја сплетам, беа потребни жилави прачки, и покрај моите барања низ шумата не најдов такви прачки. Можеби ќе успеев да направам и количка, но за неа ми беше потребно тркало, а јас немав никаква претстава како се прават тркала. Освен тоа тркалото требаше да се надене на железна оска, каква што, исто така, немав. Бев принуден да се откажам од таа намера. Место количка од штици направив мало корито, исто такво во кое ѕидарите чуваат вар. Со тоа корито ја изнесував ископанта земја.

Коритото го направив полесно, одошто лопатата. Но сето заедно - корито, лопатата и безуспешните обиди да направам количка - ми одзеде најмалку четири дена, со исклучок на трите утрински часови, кога одев со пушка на лов. Воопшто ретко се случуваше во денот да не излезам на лов и речиси немаше случај да не донесам некаков дивеч.

23 ноември. Ја завршив работата над лопатата и коритото. Кога ги приготвив тие нешта, повторно се зафатив да ја копам пештерата. Копав цел ден, додека имав сили. Ми беше потребен многу поширок простор, што едновремено ќе ми служеше за визба, склад, кујна и трпезарија.

10 декември. Така работев токму осумнаесет дена и работата ја сметав веќе привршена, кога денеска наеднаш земјата се урна од едниот крај. Сигурно пештерата ја имав направено мошне широка. Урнувањето беше толку големо што се исплашив; ако во тоа време се најдев во пештерата, сигурно немаше да ми биде потребен гроб. Таа тажна случка ми создаде многу грижи: требаше да се изнесе од пештерата сета урната земја, а главно требаше да се потпре таванот, инаку никогаш немаше да бидам сигурел дека урнувањето нема да се повтори.

11 декември. Од денешниов ден се зафатив за работа. Во прво време забив два кола и на секој од нив - по две вкрстени штици.

17 декември. Конечно ги зацврстив првите два кола и забив уште неколку, исто така со штици озгора, како кај првите два. Сега веќе не се плашам од никакво уривање. Коловите ги забив во редица, така што тие сега ќе ми служат и како прегради во визбата. Таа работа ми одзеде цела недела. Од овој ден до 30 декември слагав полици во визбата, закачував шајки по преградите и ги обесив сите нешта што можеа да се обесат.

20 декември. Во пештерата ги пренесов сите нешта и внимателно ги сместив. Сега домаќинството ми е во полн ред. Направив уште еден стол и заковав неколку мали полички за продуктите. Ми останаа уште многу малку штици.

24 декември. Цела ноќ и цел ден врнеше пороен дожд. Не излегов од дома.

26 декември. Дождот престана. Настапи јасно време. Стана многу постудено.

27 декември. Погодив две козиња: едното го убив, а другото го ранив во ногата, така што тоа не можеше да бега; го врзав и го донесов дома. Му ја прегледав ногата: таа беше скршена и затоа ја преврзав со бинт.

Забелешка. Го излекував тоа козенце: неговата скршена нога зарасна и тоа почна одлично да трча. Но не избега од мене: толку долго бев се грижел за него, што свикна на мене и не сакаше да си оди. Пасеше на една полјанка во близината на мојот шатор. Кога го гледав, ми падна на ум дека би било добро да закотам домашни животни, за да си обезбедам храна кога ќе ми свршат сачмите и барутот.

28, 29, 30 и 31 декември. Неснослива горештина при полна ведрина. Излегував само навечер по лов. Конечно го ставив во ред сето свое домаќинство.

1 јануари 1660 година. Горештината не намалува и сепак денеска двапати одев на лов: рано изутрина и вечерта. Напладне се одмарав. Вечерта поминав низ долината во внатрешноста на островот и здогледав многу кози, но тие беа толку плашливи, што не можев да им се приближам. Сакав да се обидам да одам на лов со кучето.

2 јануари. Денеска го зедов кучето со себе и го нас'скав против козите, но обидот не ми успеа: целото стадо се сврте против кучето. Тоа како да ја разбра опасноста, што го застрашуваше, и далеку избега, не сакајќи повеќе да им се приближи на козите.

3 јануари. Решив да направам ограда, а околу неа - насип, зашто сè уште се плашам од неочекуван напад на непријатели. Ќе се обидам да го направам насипот колку што се може поширок и поцврст.

Мојата ограда веќе е опишана во претходните страници и затоа ќе го испуштам сето она во кое станува збор за неа во дневникот.

Меѓутоа, продолжував секој ден да лутам низ островот, барајќи дивеч, се разбира, кога времето не беше многу лошо. Во време на тие скитања открив многу корисни работи. На пример, наидов на еден посебен род гулаби, што гнездата ги свиваа не по дрвјата, како нашите диви гулаби, а низ пукнатините на карпите, така што човек може многу полесно да ги улови.

Еднаш извадив мали пиленца од гнездото и ги донесов дома, за да ги одгледам и припитомам. Многу се занимавав со нив, но кога пораснаа и им закрепнаа крилјата, тие едноподруго одлетаа. Впрочем тие тоа го сторија можеби затоа што немав соодветна храна за нив.

По овој случај често земав мали пиленца од гнездата, бидејќи беа многу фкусни и можев да си приготвам одлично јадење.

Во тоа време постигнав големи успеси во дрводелството и почнав да работам со секирата и рендето не полошо од еден искусен дрводелец.

Но сепак имаше такви нешта што не успеав да ги направам. На пример буренца. Како што реков веќе, имав две-три буренца од бродот што можеа да ми служат за образец, но колку и да се мачев, не можев да направам ништо, макар што загубив неколку недели за таа работа. Не можев ниту да го поставам дното, ниту да ги зглобам штиците толку густо, што да не пропуштаат вода. И затоа ја прекинав таа работа.

Многу мачно ми беше без свеќи. Често, кога ќе се стемнеше (а се стемнуваше околу седум часот), бев принуден да си легнувам. Си спомнував за она парче восок од коешто заедно со Ксури си правевме свеќи во времето на нашите скитања крај бреговите на Африка. Но немав восок и единственото што можев да го измислам беше да се искористам од маста на оние кози што ги убивав на лов. И навистина си направив кандилце од козја маст: направив своерачно чинијка од глина и убаво ја испеков на сонце, а фитил направив од едно старо јаже. Кандилцето светеше многу слабо и притоа често трепкаше и гаснеше.

Еднаш кога бев заземен со сите тие работи околу уредувањето на моето домаќинство, пребарував во складот, ми попадна една мала торба со јачмен, тоа беше истиот оној јачмен што го носевме на бродот за да ги храниме гуските и кокошките. Сите зрнца што останеле во торбата, беа нагризани од глувци; ми се стори дека таму има само ѓубре. Бидејќи торбата ми беше потребна за барутот, ја изнесов во дворот и ја истресов на земјата близу до пештерата.

Тоа се случи пред да почнат поројните дождови, за кои веќе спомнав во дневникот. Одамна заборавив на тоа, не помнев дури ни на кое место ја бев истресол торбата.

Но помина околу еден месец и под ридот, до самоти пештера, забележав неколку зелени ракатки, тукушто изникнати. Отпрвин мислев дека тоа е некаква тукашна трева, што не сум ја забележал порано. Но поминаа неколку дена и се зачудив кога зелените стебленца (тие беа десетина или дваесетина, не повеќе) искласија и наскоро се покажаа класови на обичен јачмен, каков што растеше кај нас во Англија. Невозможно ми е да опишам колку многу ме растрепери тоа откритие. Од радост умот ми се зеде и во првиот миг помислив дека се има случено чудо, дека јачменот има израснато сам од себе, без семе, за да го поддржи мојот живот во оваа пуста пустелија!

Таа глупа мисла ме трогна и заплакав од задоволство. Но чудото не заврши само со тоа: наскоро меѓу класовите на јачменот се покажаа стебленца и на друго растение, на ориз: ги познав лесно, зашто додека живеев во Африка, често имав гледано ориз по полињата.

Не само што бев уверен дека тој ориз и тој јачмен ми беа испратени од небото, што се погрижило за моето прехранување, туку не се сомневам дека на островот постојат приготвени за мене уште многу такви класје. Ги пребарав сите катчиња на мојот остров, се вѕирнав под секој камен, под секое купче земја, но никаде немаше ниту ориз, ниту јачмен.

Одвај тогаш најпосле се сетив за торбата со јачменот што ја бев истресол на земјата близу до пештерата. Во таа торба се наоѓале и здрави зрнца од кои изникна ова класје. „Чудото“ стана многу просто и јасно!

Можете да си претставите колку грижливо ги собирав класјето, кога узреаја тоа се случи кон крајот на јули. Ги собрав до едно сите зрнца од земјата и ги засолнив на суво и сигурно место. Решив да го оставам за семе целиот род од првата година: се надевав дека по извесно време ќе соберам таква резерва зрна, што ќе ми стигнеше и за семе, и за леб.

Но дури четвртата година можев да си дозволам да одделам еден дел од зрната за храна, и тоа сосема малку. Работата беше во тоа што речиси целиот род од мојот прв посев беше загубен: неправилно го имав пресметано времето, посеав пред самата суша и многу семе не проникна. Но за тоа ќе раскажам кога ќе му дојде времето.

Како што реков освен јачменот поникнаа и дваесетина-триесетина стебленца ориз. Го обрав и оризот исто така грижливо, оставајќи го целиот прв принос за семе. Потоа, откако насобрав доволно ориз, од него приготвив не леб (немаше каде да го печам), а некакви колачиња што го заменуваа лебот. Впрочем наскоро пронјадов начин да печам и вистински леб.

Но да се вратам на дневникот.

На 14 април оградата беше целосно завршена и однадвор затрупана со земја. Го затнав наполно влезот, бидејќи решив дека за посигурно ќе влегувам и излегувам со подвижна скала, така што однадвор нема да се чини дека зад оградата постои човечко живеалиште.

16 април. Ги доправив скалите. Се качувам преку ѕидот и секогаш ги засолнувам скалите. Сега сум ограден од сите страни. Во мојата тврдина е мошне просторно и во неа може да се влезе само преку ѕидот. Но на следниот ден, откако ја затнав конечно оградата, се случи еден настан што страшно ме исплаши. Еве што стана:

Работев околу оградата отаде шаторот, до самиот влез на пештерата, кога наеднаш од таванот на пештерата, на крајот, токму над мојата глава, се просипа земја и предните диреци, што бев ги поставил, за да го крепат таванот, се скршија со ужасен тресок. Многу се исплашив, но не разбрав што се случи. Ми се причини дека таванот се урна поради ровкоста на почвата.

„Ако останам внатре во оградениот двор - помислив, - ќе бидам затрупан од тоа суривање. Треба да избегам одовде за да не се урне врз мене ридот!“

Ги грабнав скалите и се префрлив преку ѕидот.

Но уште пред да слезам на земјата ми стана јасно дека причината за уривањето беше земјотрес. Земјата ми се лулаше под нозете и за неколку минути почувствував три силни удари, од кои ќе се распаднеше и најцврстата зграда. Видов како врвот на карпата крај морето се откина и падна со таков шум, каков што не бев слушнал никогаш во животот.

Целото море страшно се брануваше и се пенеше: ми се чини, подземните земјотресни удари во морето беа далеку посилни отколку на копното.

Тогаш не знаев за такво нешто, бев избезумен и растревожен. Од тресењето на земјата добив морска болест како при лулањето на бродот. Почнав да повраќам. Ми се чинеше дека ќе умрам.

Во тоа време со страшен шум се урна карпата. Ми се врати сознание и низ умот ми мина ужасна мисла: што ќе стане со мене, ако ридот се урне врз мојот шатор и засекогаш ги погреби предметите и продуктите - сето она без коешто не можам да живеам тука? И срцето повторно ми замре.

По третиот земјотресен удар настана затишје. Почнав да си доаѓам на себе, се почувствував многу подобро, но сепак ми недостигаше смелост за да се вратам во живеалиштето. Попаднат во длабока тага, долго седев на земјата и не знаев што да правам, што да претприемам.

Меѓутоа, небото се покри со облаци, потемне како пред дожд. Задува ветрец, отпрвин слаб, речиси недофатлив, а потоа сè посилен и посилен и по половина час се претвори во ураган. Морето се распени, забучи и со бесен рик почна да удира врз брегот. Бурата ги искубнуваше дрвјата од корен. Тоа траеше речиси три часа. Никогаш не бев видел таква разбеснета бура. Потоа бурата постепено почна да стивнува. По два часа настапи полна тишина и веднаш заврна пороен дожд.

Утредента, 18 април, целиот ден седев дома, зашто дождот врнеше непрекинато. Постепено се успокоив и почнав трезвено да обмислувам околу сопствената положба. Размислував: повеќе не ќе можам да живеам во пештерата, тоа е опасно; кога на островот се случуваат земјотреси, порано или подоцна ридот неизбежно ќе се урне и јас ќе бидам жив закопан; значи требаше да го пренесам шаторот некаде на отворено место, а за да се сочувам од нападот на дивјаците и ѕверовите, требаше повторно да изградам висок ѕид.

Наредните два дена, 19-ти и 20-ти изутрина до вечерта барав ново место за живеалиште. Постепено ми стана јасно дека за пренесувањето ќе ми треба многу време и дека засега ќе треба да се помирам со опасноста од урнувањето, зашто уште пострашно беше да живеам во неоградено место. Сепак, без да губам време, се зафатив да градам ограда на новото место. На 21 април конечно почнав со работа.

Од 22 до 27 април. Целата изутрина на 22 април размислував како да го остварам планот. Главната тешкотија се состоеше во недостигот на алати. Располагав со три големи и повеќе мали секири, но одамна сите беа иззабени и затапени. Навистина имав точило, но не можев да се снајдам со тоа точило, бидејќи требаше уште еден човек за да го придвижува каменот.

Мислам дека ниеден министер, кога си ја траскал главата над важно политичко прашање, не потрошил толку умствени сили, колку што ги загубив јас, размислувајќи над големата задача: како да го вртам точилото без учество на рацете.

На крајот на краиштата измислив такво тркало, кое со помошта на ремен при притисок на ногата почнуваше да се движи и го вртеше каменот за точење, оставајќи ми ги слободни обете раце. Со тоа се занимавав цела недела.

Забелешка. Дотогаш никогаш немав видено точило, што се врти со нога, па и да имав видено, не сум му обраќал внимание на тоа; но понатаму се убедив дека во Англија овие точила биле многу распространети, само што таму камењата беа обично помали од мојот: мојот беше многу голем и тежок.

28 и 29 април. И денеска, како и вчера целиот ден ги точев алатите; мојот пронајдок за вртење на каменот работеше одлично.

30 април. Денеска забележав дека ми остана уште мошне малку препечен леб. Требаше многу да штедам. Ги преброив сите торби и решив да јадам само по едно препечено парче леб на ден. Тоа беше жалосно, но немаше каде.





X
1 мај. Изутрината во време на осеката на брегот забележав некаков голем предмет, што оддалеку прилегаше на бочва. Отидов да видам и тоа беше навистина бочва. На брегот беа расфрлани и делови од брод. Сигурно бурата ги беше исфрлила на брегот. Погледнав натаму, на каде што се подаваше скелетот на бродот и ми се стори дека тој се имаше покажано повеќе над водата, отколку порано.

Во бочвата имаше барут, оштетен од водата: беше целиот измокрен, сплескан. И покрај тоа ја истркалав бочвата погоре, да не ја одвлечкаат брановите в море, и тргнав кон скелетот на бродот за да видам дали не ќе најдам уште нешто што ќе можев да го користам. Откако му се приближив забележав дека положбата на бродот некако чудно беше изменета.

Одамна веќе задниот дел му беше сосема откинат, но сега тој беше исфрлен настрана и брановите го разбиле на парчиња. А носот на бродот, што порано беше речиси закопан во песокот, сега беше прилично издигнат горе. Порано, уште на четврт милја од него, го покриваше вода и, како што си спомнува читателот, требаше да пливам за да стигнам до него. Долго не можев да разберам зошто беше променета положбата на бродот, но подоцна се досетив дека тоа се имаше случено од земјотресот.

Земјотресот до таква степен го имаше разбиено и раскинато бродот, што секојдневно ветрот и струењето почнаа да довлечуваат различни предмети.

Случајот со бродот ги проголта сите мои мисли. Ја заборавив дури својата намера да се преселам на ново место. Наредниот ден преку цело време мислев како да проникнам во внатрешните постројки на бродот. Задачата не беше лесна, бидејќи сите тие постројки беа засипани со песок. Но тоа не ме збунуваше: се научив никогаш веќе да не отстапувам пред тешкотиите и од ништо да не очајувам. Почнав бродот да го пренесувам на делови, зашто добро сфатив дека во мојата положба секоја старудија може да ми биде од корист.

3 мај. Донесов пила и се обидов да ги пресечам останатите делови на крмата, но требаше да ја прекинам работата, бидејќи почна плимата.

4 мај. Ловев риба, но не можев да уловам ништо: сè ми попаѓаше таква, што не беше пригодна за јадење. Тоа ми здодеа и тукушто сакав да си одам, ја фрлив јадицата за последен пат, уловив еден мал делфин. Јадицата ми е примитивна: јадицата ја имав направено од старо јаженце, а кукачките од тељ, бидејќи немав вистински риболовни кукачки. И сепак понекогаш со јадицата уловував толку риба, што можев да јадам до ситост. Рибата ја јадев сушена на сонце.

5 мај. Работев на бродот. Одбрав од палубата три големи чамови штици, ги врзав заедно и, дочекувајќи ја плимата, запливав со скелата кон брегот.

24 мај. Се уште работам на бродот. Многу предмети во внатрешноста беа натрупани еден врз друг: ги растуркав со лостот и уште при првата плима, тие испловија нагоре: неколку бочвички и два морнарски сандака. За жал, брановите ги одвлечкаа во морето, бидејќи ветрот дуваше откај брегот. Но денеска ветрот ја промени насоката и брановите на брегот исфрлија голема бочва со остатоци од бразилско свинско месо, што впрочем не можеше да се јаде, бидејќи во бочвата имаше влезено многу солена вода и песок.

16 јуни. На брегот најдов голема желка. Порано никогаш, немав видено овде желка.

17 јуни. Ја испеков желката врз жар. Во неа најдов околу шеесет јајца. Ми се чини дека никогаш во животот не сум јадел повкусно месо! И не е чудно: до денешниов ден месната храна на островов ми се состоеше само од козјо месо и птици.

18 јуни. Од изутрина до вечерта тура дожд, не излегувам од дома. Преку целиот ден ме тресат трески: макар што, доколку што ми е познато, во овдешниве места нема студени дождови.

19 јуни. Сè уште не ми е добро: треперам од студ, небаре е зима.

20 јуни. Преку цела ноќ не сум склопил очи: ме боли главата и имам треска.

21 јуни. Се чувствувам сосема лошо! Ми е страв да не се разболам и да не ги загубам силите. Што ќе стане тогаш со мене.

22 јуни. Денеска ми е малку подобро, но не знам дали е тоа за подолго време.

24 јуни. Се чувствувам многу подобро.

25 јуни. Силна треска. Седум часа по ред ме фрлаше де во студенило, де во температура. На крајот се испотив и паднав речиси во бессознание.

26 јуни. Ми стана полесно. Бидејќи сета резерва месо ми заврши, требаше да одам на лов, макар што чувствував страшна слабост. Убив една коза, со голема мака ја довлечкав до живеалиштето, испеков едно парче на жар и го изедов. Многу ми се сакаше да си сварам супа, но немав ниту тенџере, ниту грне.

27 јуни. Пак треска, толку силна, што цел ден лежев, без да јадам и пијам нешто. Умирав од жед, но не можев да станам и да отидам по вода.

28 јуни. Преку ноќта се измачував од жед, но ниту во шаторот, ниту во пештерата немаше капка вода и требаше да се мачам до утредента. Одвај пред разденување успеав да заспијам. Си приготвив лек: тутунов сок и рум. Го испив и почна да ми се повраќа. Но сепак ми поолесни малку.

30 јуни. Преку целиот ден се чувствував здрав. Не ме тресеше. Излегов со пушка но не за долго време: ми беше страв да не отидам далеку. Ручав јајца од желка, што ги изедов со апетит.

Вечерта го повторив истиот лек, што ми помогна вчера.

Сепак, во наредниот ден, на 1 јули, ми стана лошо: пак ме тресеше, макар што помалку, отколку пред тоа.

Од 3 јули треската повеќе не ме повтори. Но конечно оздравев одвај по две-три недели...

Така живеев десет месеци на овој тажен остров. Ми беше јасно дека не постојат никакви можности да се спасам. Бев цврсто уверен дека никогаш пред мене овде немаше стапнато човечка нога.

Сега, кога живеалиштето имаше цврста ограда, решив внимателно да го испитам островот, за да видам дали овде има некакви нови животни и растенија, што би можеле да ми бидат од корист.

Од 15 јули го започнав разгледувањето. Најпрво се упатив кон овој мал залив, во кој пристигнав со моите скели. Во заливот се вливаше една рекичка. Откако минав две милји нагоре по нејзиниот тек, се убедив дека плимата не стигнува довдека, бидејќи од тоа место и понагоре водата во рекичката беше слатка, проѕирна и чиста. Овде-онде рекичката пресушуваше, бидејќи во тоа време на годината овде не врнат дождови.

Бреговите на рекичката беа ниски, рекичката минуваше низ убави полјанки. Наоколу се зеленееше густа висока трева, а натаму, врз гребенот на ридот, во изобилство растеше тутун. Изливот на рекичката не достигаше до тоа високо место и затоа тутунот растеше бујно. Имаше и други растенија, какви што порано немав видено; и можеби ќе извлечев голема корист од нив, ако ми беа познати нивните својства.

Барав касава3, од чии корења Индијанците, што живеат во топлата клима, прават леб, но не најдов. Затоа пак видов великолепни примероци од тропски растенија и шеќерна трска. Но не знаев дали од овие тропски растенија може да се приготвува некаква храна, а од шеќерната трска не можеше да се прави шеќер, зашто таа растеше во дива состојба.

Следниот ден, на 16 јули, повторно ги посетив оние места и стигнав малку потаму, до каде што завршуваа ливаѓето. Таму најдов многу различни плодови. Најмногу имаше лубеници. А по стеблата на дрвјата се виеја лози и над главата ми висеа раскошни, узреани гроздови. Тоа откритие ме зачуди, и ме зарадува. Грозјето се покажа многу слатко. Решив да зачувам од него за зимата: да го исушам на сонце и кога ќе се претвори во суво грозје, да го оставам во визбата. Сувото грозје е со многу пријатен вкус и многу корисно за здравјето! Овој ден не се вратив да преноќевам дома - ми се сакаше да останам во шумата. Бидејќи се плашев преку ноќта да не ме нападне некој ѕвер, како и при првиот ден по моето пристигнување на островот, се искачив на едно дрво и таму преноќив.

Спав добро, а изутрината тргнав на далечен пат. Поминав уште четири милји во претходната насока, кон север. При крајот на патот открив нова прекрасна долина. Од врвот на еден рид извираше студена и брза рекичка, што истекуваше кон исток.

Тргнав по долината. Десно и лево се издигнуваа ридови. Сè наоколу зеленееше, цветаше и мирисно дишеше. Ми се чинеше дека се наоѓам во градина, создадена од човечка рака. Секое дрво, секое гранче, секое цвеќе беше облечено во чудесна промена. Овде растеа безброј кокосови палми, портокалови и лимонови дрвја, но тие беа диви и само по некои од нив имаа плодови. Набрав зелени лимони и потоа пиев вода со лимонов сок. Тој пијалак многу ме освежи и ми користеше за здравјето.

Дури по три дена стигнав дома (така ги нарекувам сега мојот шатор и мојата пештера) и со восхит си спомнував за прекрасната долина, што ја открив. Си ја претставував нејзината живописна местоположба, нејзините шумички и овошни дрвја, помислував колку добро е заштитена од ветровите, каква чудесна изворна вода има и дојдов до заклучок дека не сум го избрал баш среќно местото за живеење: тоа беше едно од најлошите места на целиот остров. А кога дојдов до таков заклучок, природно, почнав да мечтаам како да се преселам таму, во цветната зелена долина, што изобилуваше со плодови: Требаше да најдам погодно место во таа долина и да го оградам, за да се претпазам од ѕверовите.

Таа мисла долго ме тревожеше: свежото зеленило во прекрасната долина ме примамуваше. Мечтаењата за преселување ми правеа голема радост. Но кога поразмислив повнимателно над овој план, кога го зедов предвид тоа, што сега од шаторот секогаш го гледав морето и следствено имав барем малку надеж за благопријатна промена на судбината, си реков дека во никој случај не би требало да се преселам во таа долина, што беше оградена од сите страни со ридови.

Можеше да се случи на овој остров брановите да исфрлат уште некој бродоломник и кој и да биде тој несреќник, јас ќе му се радувам како на најдобар пријател. Се разбира, надежта за една таква случајност беше мала, но да се скријам среде ридовите и шумите, во внатрешноста на островот, далеку од морето, значеше да останам засекогаш во овој затвор и дури до смртта да заборавам секаква мечта за слобода.

Сепак толку многу ја засакав мојата долина, што таму ја поминав без прекин речиси целата втора половина на јули и си подготвив друго живеалиште. Во долината направив колиба, ја оградив наоколу со цврста двојна ограда, повисока од еден човечки раст, а меѓите помеѓу коловите ги наполнив со прачки, влегував и излегував од дворот со скала, како и во старото жлвеалиште. На тој начин и овде можев да не страхувам од напад на дивите ѕверови. Толку многу ми се допаѓаа овие нови места, што понекогаш таму поминував по неколку деноноќија: две-три ноќи по ред спиев во колибата и дишев многу послободно.

„Сега на брегот на морето си имам куќа, а во шумата вила“ - си велев. Работата околу подигањето на таа „вила“ ми го одзеде целото време до почетокот на август.

На 3 август забележав дека обраните и окачените од мене гроздови се сосема исушени и се претворени во суво грозје. Веднаш почнав да ги собирам. Требаше да побрзам, зашто инаку дождот ќе ги навлажнеше и ќе се лишев речиси од сите зимски резерви, а резервите ми беа богати: не помалку од двесте мошне јадри гроздови. Тукушто ги симнав од дрвото и го однесов во пештерата последниот грозд, навалија црни облаци и заплиска пороен дожд. Постојано врнеше два месеца: од 14 август до средината на октомври. Одвреме навреме тоа беше вистински потоп и тогаш по неколку денови не можев да излезам од пештерата.

Во тоа време, на мое големо задоволство, моето семејство порасна. Една од моите мачки одамна беше изгубена и ја немаше никаде; мислев дека е умрена и ми беше жал за неа, но неочекувано, кон крајот на август, таа се врати и донесе три маченца.

Од14 до26 август дождовите не престануваа и речиси не излегував од дома, бидејќи, откако се бев разболел, се чував да не ме наврни дожд, зашто се плашев да не настинам. Но додека седев во пештерата и очекував убаво време, моите прехранбени резерви почнаа да завршуваат, така што на двапати ризикував да одам на лов. Првиот пат убив една коза, а вториот, на 2 август, уловив една огромна желка, од која направив цел ручек. Во тоа време, воопшто, јадењето го распределував вака: за доручек грст сушено грозје, за ручек парче козјо или желкино месо печно на жар, зашто за несреќа немав во што да пржам и готвам, а за вечера две-три јајца од желка.

Тие дваесет денови, додека се криев во пештерата од дождот, секој ден два-три часа се занимавав со копање, зашто одамна веќе решив да ја проширам визбата. Копав и копав сè на една страна и најпосле прокопав отвор надвор, отаде оградата.

Сега имав два отвора; тука наместив една тајна врата, низ која можев слободно да влегувам и излегувам, без да ја употребувам скалата. Се разбира, тоа беше згодно, но затоа пак не беше толку спокојно, како порано: порано моето живеалиште беше оградено од сите страни и јас можев да спијам, без да се плашам од непријатели: а сега беше лесно да се вовлечат во пештерата! Впрочем, не разбирам како не можев тогаш да се сетам дека нема од кого да страхувам, зашто во сето тоа време на островот не сретнав ниедно животно покрупно од козата.

30 септември. Денеска се паѓа тажната годишнина од моето пристигнување на островот. Ги преброив реските на столбот и испадна дека овдека живеам точно триста шеесет и пет денови.

Дали ќе ја имам среќата да се откачам некогаш од овој затвор - на слобода?

Неодамна открив дека ми има останато уште малку мастило. Ќе треба да го трошам поекономично: досега секој ден го водев дневникот и ги запишував сите ситници, но сега ќе ги запишувам само најважните настани од мојот живот.

Во тоа време успеав да забелажам дека дождовните периоди овде се редат сосема правилно, со периодите без дожд, и на тој начин можев благовремено да се приготвувам и за дождовите, и за сушата.

Но овој опит ме чинеше скапо. Веднаш по дождовите, кога сонцето премина на јужниот дел од земјината топка, помислив дека настапи најпогодното време да ги посеам малите резерви ориз и јачмен, за кои стануваше збор порано. Ги посеав и со нетрпение почнав да ја очекувам реколтата. Но настапија сушни месеци, во земјата не остана ниту капка влага и не изникна ниту едно зрно. Добро беше што одделив по еден грст ориз и јачмен. Си велев: „Подобро е да не го посевам сето семе, зашто уште ја немам проучено овдешната клима и не знам сигурно кога треба да сеам и кога треба да ја собирам реколтата.“ Многу бев задоволен од таа своја умешност, зашто бев уверен дека првото мое сеење е загинато од сушата. Но колку многу бев зачуден, кога по неколку месеци, малку пред започнувањето на дождовите, речиси сите зрна проникнаа, како да бев ги засеал пред малку време!

Додека растеше и зрееше моето жито, открив една работа, што подоцна ми донесе голема корист.

Кога престанаа дождовите и кога времето се стабилизира, некаде во ноември, заминав кон мојата вила. Немав одено таму неколку месеци и радосно се уверив дека сè беше како порано, во иста состојба. Променета беше само оградата околу колибата. Таа беше цела, но нејзините колови, што ги бев направил од млади дрвца што растеа во близината, имаа пуштено долги гранки, како кај врба кога ќе ѝ го скастрат вратот. Многу се зачудив кога ги видов тие свежи гранки и се почувствува вонредно пријатно, дека мојата ограда беше целата во зеленило. Го поткастрив секое дрвце, за да им дадам можност еднакво да пораснат и тие, за чудо, наскоро пораснаа.

Макар што кругот на мојата вила беше доста голем, дрвјата (така можев сега да ги наречам моите колови) скоро го покриваа со гранките, фрлајќи толку густа сенка, што во неа човек можеше да се засолни од сонцето во секое време на денот. И затоа решив да насечам уште неколку десетици такви колови и да ги забијам во полукруг околу оградата на мојата стара куќа. Така и направив. Ги забив во две редици на неколку чекори од ѕидот. Тие се фатија и наскоро имав жива ограда, што отпрвин ме претпазуваше од горештините, а потоа изигра и една друга, поважна улога.

Во тоа време конечно се уверив дека на мојот остров годишните времиња треба да се поделат не на летен и зимен период, а на сушен и дождовен, при што тие периоди се распределуваат приближно вака:

Половината од февруари, март, половината од април.

Дождови. Сонцето стои високо на небото.

Половината од април, мај, јуни, јули, половината од август.

Суша. Сонцето се преместува кон север.

Половината од август, септември, половината од окотомври.

Дождови. Сонцето стои високо на небото.

Половината од октомври, ноември, декември, јануари, половината од февруари.

Суша. Сонцето се преместува кон југ.

Дождовните периоди можат да бидат подолги и покуси - тоа зависи од ветрот, - но општо земено ги имам забележано правилно. Малку по малку се уверив дека преку дождовниот период е опасно да се наоѓам под отворено небо: тоа беше штетно за моето здравје. И затоа, пред да почнат дождовите, секогаш се снабдував со продукти, за да можев да излегувам колку што се можеше поретко.





XI
МНОГУПАТИ се обидував да исплетам кошница, но прачките, што успеав да ги најдам, беа толку кршливи, што не можеше да стане ништо.

Како дете многу сакав да одам кај еден кошничар, што си го заработуваше лебот во нашиот град, и често го гледам како работи. Сега тоа ми помогна. Сите деца се љубопитни и сакаат да им помогнат на возрасните. Кога ја набљудував работата на кошничарот, скоро сфатив како се плетат кошниците и според сопствените сили му помагав на пријателот во работата. Постепено се научив да плетам кошници не полошо од него. Така што сега ми недостигаше само материјал. Најпосле се присетив: дали за оваа работа нема да одговараат гранчињата на оние дрвја од кои ја направив оградата? Тие сигурно се витки, жилави, како нашите врби. И решив да се обидам.

Уште вториот ден отидов до вилата, отсеков неколку гранчиња, одбирајќи ги најтанките, и се уверив дека тие се одлични за плетење кошници. Следниот пат дојдов со секирата, за да насечам наеднаш повеќе гранки. Немаше потреба да ги барам подолго време, зашто тие дрвја овде растеа во големо изобилство. Ги пренесов насечените прачки зад оградата на колибата и ги скрив.

Кога почна периодот на дождовите, се зафатив со работа и сплетов мошне многу кошници. Тие ми служеа за различни потреби: со нив пренесував земја, во нив прибирав секакви нешта итн. Навистина кошниците ми беа малку груби, но за секој случај добро си ја исполнуваа намената, а мене ми требаше токму тоа.

Оттогаш често имаше потреба да плетам кошници, старите се кршеа или застаруваа, па беа неопходни нови. Правев секакви кошници - и големи, и мали, но главно се снабдував со длабоки и цврсти кошници за чување зрна; со нив се служев наместо со вреќи. Навистина, сега имав малку зрна, но сметав во продолжение на неколку години да соберам.

Веќе реков дека многу ми се сакаше да го обиколам целиот остров и дека неколкупати стигнував до рекичката и уште погоре - до она место, каде што си направив колиба.

Оттаму можеше слободно да се мине на спротивниот брег на островот, што уште го немав видено. Зедов пушка, секира, голема резерва барут, и куршуми, за секој случај зедов две парчиња препечен леб и голем наниз сушено грозје, и тргнав на пат. По мене, како секогаш, тргна и кучето.

Сè додека не стигнав до мојата колиба, не се запирав, и продолжив натаму, кон запад. Наеднаш, откако помина половина час, пред себе го видов морето, а во морето, на мое изненадување - еден голем ракав земја.

Беше светол сончев ден, добро го распознав копното, но не можев да определам дали е тоа материк или остров. Од запад кон исток се протегаше високо плато, што се наоѓаше многу далеку од мојот остров - според мојата сметка на четириесет милји, ако не и на повеќе.

Немав претстава која е таа земја. Сигурно знаев едно: тоа е несомнено дел од Јужна Америка, што по секоја веројатност се наоѓа близу до шпанските владенија. Сосема е можно таму да живеат дивјаци-човекојадци и, ако попаднев таму, положбата ќе ми беше уште полоша, отколку сега.

Таа помисла ми направи голема радост.

Значи, попусто го проколнував мојот горчлив случај. Животот можел да ми биде многу потежок. Значи, сосема попусто сум се мачел со бескорисни сожалувања, што бурата ме исфрли токму тука, а не на некое друго место. Значи, требаше да се радувам, што живеам овде, на мојот пуст остров.

Размислувајќи на тој начин, се движев бавно напред, при што требаше да се уверам на секој чекор дека овој дел од островот, каде што се наоѓав сега, е далеку попривлечлив од оној, каде што го бев направил своето прво живеалиште. Насекаде имаше зелени полјанки, изнакитени со чудесни цвеќиња, прекрасни шумички и слаткопојни птици.

Забележав дека овде се ведат безброј папагали и ми се присака да фатам еден: се надевав да го припитомам и да го научам да зборува. По неколку безуспешни обиди, успеав да уловам еден млад папагал: го удрив со стап по крилото. Зашеметен од ударот, тој падна на земја. Го прибрав и го однесов дома. Подоцна успеав да го научам да ме вика по име.

Стигнувајќи до морскиот брег, уште еднаш се уверив дека судбината ме имаше фрлено во најлошиот дел на островот.

Овде целиот брег беше посеан со желки, а таму, каде што живеев, за година и пол имав најдено само три. Овде имаше безброј птици од најразлична порода. Имаше и такви, што никогаш ги немав видено. Месото на некои од нив им беше вкусно, макар што не знаев дури како се викаат. Меѓу познатите за мене птици најубави беа пингвините.

И така, повторувам уште еднаш: овој брег беше во секој одонос попривлечен од мојот. Па сепак немав ни најмалку желба да се преселувам. Живеејќи во мојот шатор околу две години, бев се привикнал на оние места, а овде се чувствував како патник, гостин, не бев расположен и нешто ме влечеше дома.

Откако излегов на брегот, завив кон исток и одев околу дванаесет милји по крајбрежјето. Овде забив во земјата висок прат, за да го одбележам местото, бидејќи решив идниот пат да дојдам овде од другата страна, и тргнав да се враќам.

Сакав да се вратам по друг пат.

„Островот е толку малечок - си мислев, - што човек не може да се загуби. Во краен случај ќе се искачам на некоја ридинка, ќе разгледам и ќе видам каде се наоѓа моето старо живеалиште.“

Но направив голема грешка. Откако се оддалечив околу две-три милји од брегот, незабележано се спуштив во една широка долина, заобиколена толку наблизу со ридови, обрастени во густи шуми, што сосема не ми беше можно да определам каде се наоѓам. Можев да се ориентирам според сонцето, но за таа цел требаше точно да знам каде се наоѓа сонцето во тие часови. Најлошото беше тоа, што во овие тричетири дена, додека талкав низ долината, времето беше магливо и сонцето воопшто не се покажуваше. На крајот на краиштата требаше повторно да излезам на морскиот брег, на истото она место, каде што го имав забиено пратот.

Оттука се вратив дома по поранешниот пат. Одев, без да брзам, и често седнував да се починам, зашто времето беше многу топло, а бев принуден да носам повеќе тешки предмети - пушка, муниција, секира.





XII
ВО ВРЕМЕ на тоа патување, моето куче потплаши едно козенце и го улови, но не успеа да го задуши: се страчав и му го одзедов. Многу сакав да го земем со себе, страстно мечтаев да се здобијам однекаде со чифт козиња, за да размножам стадо и си обезбедам месна храна за она време кога ќе ми заврши барутот.

Направив оглавник за козето и го поведов со едно јаже; јаже направив од конопот на старите бродски ортоми и секогаш го носев во џебот. Козето се противеше, но сепак се движеше. Кога стигнав до вилата, го оставив во оградениот двор, а јас продолжив натаму: ми се сакаше поскоро да се најдам дома, бидејќи патував повеќе од еден месец.

Не можам да го искажам своето задоволство од враќањето под покривот на старата моја куќа и од моето повторно легнување во легло. Тие скитања низ островот, кога немаше каде да легнам, ме беа толку измориле, што мојата сопствена куќа, како што го нарекував сега живеалиштето, ми се виде необично удобна.

Околу една недела се одмарав и му се насладував на домашното јадење. Во поголемиот дел од времето бев заземен со важна работа: направив кафез за папагалот, што веднаш стана домашна птица и се приврза многу кон мене.

Потоа си приспомнив за сиромашкото козе, што престојуваше затворено во мојата вила. „Сигурно - си мислев - тоа ја има веќе изедено сета трева и ја има испиено сета вода, што му ја оставив, и сега гладува“. Требаше да одам да го земам. Кога стигнав во вилата, го најдов таму каде што го бев оставил. Впрочем, тоа не можело ни да мрдне оттаму, зашто умираше од глад. Му насеков гранчиња од блиските дрвца и му ги фрлив преку оградата.

Кога се најаде козето, му го врзав јажето за оглавникот и сакав да го водам како порано, но од гладувањето тоа беше толку припитомено, што јажето беше излишно: тоа трчаше само по мене како кученце.

Патем често го хранев и благодарение на тоа, тоа беше исто така послушно и кротко, како и другите жители во мојата куќа, и толку се приврза кон мене, што не се одделуваше ни за момент.

Настапи декември, тогаш требаше да никне јачменот и оризот. Обработеното од мене земјиште беше мало, зашто, како што веќе реков, сушата го имаше уништено целиот посев од првата година и јас имав сосема малку зрна од секоја сорта.

Овој пат можев да очекувам одличен принос, но наеднаш се укажа дека повторно ризикувам да го загубам целиот посев, зашто нивата ми ја пустошеа роишта разноразни непријатели, од кои одвај ли ќе можам да се претпазам. Тие непријатели беа, прво, козите и второ, оние диви живинки што ги нареков зајаци. Слатките стебленца на оризот и јачменот им беа допадливи и вкусни: тие поминуваа деноноќно во нивата и ги јадеа малите стракови, уште пред да прокласат.

Против наездата на тие непријатели имаше само едно средство: да ја оградам целата нива со плетена ограда. Така и направив. Но таа работа беше многу тешка, главно поради тоа што требаше да се брза, бидејќи непријателите безмилосно ги требеа класовите. Впрочем, нивата беше толку мала, што за три недели плетот беше готов.

Плетот се покажа прилично убав. Додека го завршив, ги бркав непријателите со истрели, а ноќе до плетот го врзував кучето, што лаеше до изутрина. Благодарение на сите тие претпазни мерки непријателите ме оставаа на мир и моите класови почнаа да се исполнуваат со зрна.

Но уште кога житото искласи, се појавија нови непријатели, долетаа јата лакоми птици и почнаа да се вртат над нивата, чекајќи ме да си одам, за да се нафрлат врз посевот. Веднаш истрелав неколку салви сачми, бидејќи никогаш не излегував без пушка, но уште не успеав да истрелам, и од полето се дигна друго јато, што во почетокот не го забележав.

Сериозно се растревожив.

„Ако ме ограбуваат вака уште неколку денови ќе биде свршено со моите надежи - си реков, - немам повеќе семиња и ќе останам без жито“.

Што требаше да правам? Како да се ослободам од оваа нова напаст! Не можев да измислам ништо, но цврсто решив по секоја цена да го бранам посевот, макар што се наложи да го чувам и по цели деноноќија.

Најпрво ја обиколив целата нива, за да видам дали птиците ми сториле штета. Се покажа дека посевот беше доста оштетен, но со таа загуба можев да се помирам, до колку ќе успеев да го сочувам остатокот. Птиците се беа скриле во блиските дрвја и чекаа да си одам. Ја наполнив пушката и се преправив дека си одам. Крадците се израдуваа и еден по еден почна да слегуваат на нивата. Тоа страшно ме разлути. Најпрво сакав да го сочекам слегувањето на целото јато, но немав трпение.

„Секое изедено зрно од нив ме лишува во иднина од големо парче леб“ - си реков.

Се стрчав до плетот и почнав да пукам; три птици останаа наместо. Ги подигнав и ги закачив на еден висок столб, за да ги исплашам другите. Не можете да си претставите каков поразителен акт предизвика оваа мерка: ни една птица веќе не запре на нивата. Од тој момент сите одлетаа на островот: барем јас не видов ни една за сето време, додека моите плашила висеа на столбот. Можете да бидете уверени дека оваа победа над птиците ми направи големо задоволство.

Кон крајот на декември житото узреа и јас по вторпат жнеев оваа година.

За жал немав ниту коса, ниту срп и по долги размислувања решив да ја искористам широката сабја, што ја зедов од бродот заедно со другото оружје. Впрочем, нивата беше толку мала, што не ми беше тешко да ја ожнеам. Па и ја жнеев на свој начин: го сечев само класјето и го носев во голема кошница. Кога ожнав сè, ги истрив класовите со раце, за да ги одделам зрната од лушпите, и како резултат добив 16-пати повеќе ориз и јачмен (се разбира, сметано приближно, зашто немав мерило да проверам).

Реколтата беше многу добра и овој успех ме охрабри. Сега можев да се надевам дека по неколку години ќе имам постојана резерва жито. Но заедно со тоа пред мене искрснаа и нови тешкотии. Како без мелница зрното ќе го претворам во брашно? Како ќе го отсеам брашното? Како ќе замесам тесто од брашното? И најлосле како ќе го испечам лебот? Ни една од тие работи не можев да ја исполнам. И затоа решив да не ја гибам добивката и да ги оставам зрната за семе, а во меѓувреме, до следната сеидба, да ги вложам сите усилби за да ја разрешам главната задача, за да најдам начин зрната да ги претворам во печен леб.





XIII
КОГА ВРНЕШЕ ДОЖД и кога не можев да излезам од дома, меѓу другото, го учев папагалот да зборува. Тоа многу ме разонодуваше.

По неколку лекции тој веќе си го знаеше името, а потоа, макар што не толку скоро, се научи да го изговара мошне високо и гласно. „Папагалче“ беше првиот збор, што го чув на островот.

Разговорите со папагалот беа за мене одомор. Во тоа време имав многу важна работа. Веќе одамна ме занимаваше мислата како да си направам глинени садови, од кои имав голема потреба; но не можев да измислам ништо: немаше соодветна глина.

„Само да најдам глина - си мислев, - и многу лесно ќе направам нешто како грне или чинија. Навистина и грнето, и чинијата ќе треба да се испечат, но јас живеам во топла клима, каде што сонцето пече посилно од печка. За секој случај, откако ќе се исушат на сонце, моите садови ќе бидат довлно здрави. Ќе можам да ги носам, во нив да чувам зрна, брашно и воопшто сите суви резерви, за да ги сочувам од влага“.

И решив, штом ќе најдам соодветна глина да направам неколку големи ќупови за зрната. За такви глинени садови, во кои ќе можев да готвам, не смеев сега ни да помислам.

Читателот сигурно ќе ме сожали, а можеби и ќе ми се потсмее, ако му раскажам колку усрдно се зафатив со таа работа, колку глупави тромави и грозни нешта правев во почетокот, колку многу од моите изработки се распаѓаа, зашто глината не беше доволно густо замесена и не ја издржуваше сопствената тежина. Некој од грнчињата се распукнуваа, зашто бев пребрзувал да ги изложам на сонце, кога тоа печеше многу силно; други се растураа на мали делови, уште пред да се исушат, при првиот допир.

Два месеца се залагав, без да исправам грб. Вложив многу труд додека пронајдов грнчарска глина, додека ја ископав, однесов дома и додека ја обработив, и сепак по долги маки одвој направив два глинени сада без форма, што во никој случај не можеа да се наречат грнци.

Сепак тие ми беа многу корисни. Сплетов од прачки две големи кошници и кога моите грнци добро се исушија и состврднаа на сонцето, претпазливо ги дигнав и еден по еден ги ставив во кошницата. Сиот празен простор помеѓу садот и кошницата, за поголема сигурност, го наполнив со оризова и јачменова слама. Засега тие први грнци беа определени за чување на сувите зрна. Страхував да ги држам во нив влажните продукти, за да не овлажнат и самите. Подоцна, кога ќе пронајдам начин за мелење на зрната, сметав во нив да чувам брашно.

Поголемите садови не испаднаа добри. Многу подобро умеев да ги правам помалите садови: малите округли грниња, чинијки, стомнички, канчиња, чаши и слично. Малите нешта се прават полесно, освен тоа тие подобро се печеа на сонце и затоа беа поцврсти.

Но и покрај тоа мојата главна задача остана неисполнета. Мене ми требаа такви садови, во кои ќе можев да готвам: тие требаше да бидат издржливи на огнот и да не пропуштаат вода, а направените од мене грнци не ги бидуваше за тоа.

Еднаш бев запалил голем оган, за да испечам месо врз жарот. Кога месото се испече сакав да го угасам жарот и во жарот најдов случајно попаднато во огнот парче од искршен глинен ќуп. Парчето беше нажежено, зацрвенето како керамида и беше стврднато како камен. Пријатно бев изненаден од тоа откритие.

„Штом глиненото парче е толку стврднато од огнот, тоа значи со истиот успех ќе можам да ги печем и глинените садови“ - решив.

Мислам дека никој во светот не испитувал толку радост од еден толку ништожен повод, колку што испитав јас, кога се уверив дека веќе успеав да правам грнци, непропустливи на вода и издржливи на оган.

Одвај дочекав да истинат грнците, за да налеам вода во едниот од нив, да го поставам повторно на огнот и да си сварам месо. Грнецот беше одличен. Си сварив многу убава чорба од козјо месо; се разбира ако ѝ ставев зелје и кромид и ако ја запржев со брашно, таа ќе беше уште поубава.

Сега почнав да размислувам како да направам каменен дибек, за да ги мелам или, поточно, за да ги толчам зрнцата: засега не можев ни да сонувам за една таква направа, каква што е мелницата.

Но не беше толку просто да се направи и дибек: и во делкањето на каменот јас, исто така бев толку вешт, како и во другите занаети, а освен тоа немав ни алат. Многу денови барав погоден камен, но не најдов ништо, Ми требаше прилично цврст камен, и притоа доволно голем, за да можев да го издлабам.

На мојот остров имаше карпи, но и покрај сите мои настојувања, од никоја не можев да откинам парче со потребните сразмери. Притоа овој ронлив, трошен камен од песочно потекло сосема не одговараше за дибек: тој задолжително ќе се рони од ударите на тешката ќускија и ќе паѓа песок.

На тој начин, откако загубив многу време во попусти барања, се откажав од мислата за каменен дибек и решив да направам дрвен, за што многу полесно можеше да се најде материјал.

И навистина наскоро во шумата најдов еден цврст ќутук, толку голем, што одвај можев да го помрднам од местото. Го изделкав со секирата, за да му ја дадам, по можност, нужната форма, а потоа делумно го издлабив, делумно ја горев длабнатината. Така постапуваат Индијанците кога си прават чунови.

Откако го завршив дрвениот дибек изделкав еден голем тежок толчник од таканареченото железно дрво. И дибекот, и толчникот ги сокрив до следната реколта. Според моите сметки ќе се здобиев со доволно количество зрна и едниот дел ќе можев да го употребам за брашно.

Сега мислев како ќе го месам лебот. Откако ќе го приготвам брашното.

Пред сè немав квас; впрочем тој недостаток не можеше да се надомести и затоа не се ни грижев за квасот. Но како можев да поминам без фурна? Тоа беше најтешкото прашање. Но јас сепак измислив со што да ја заменам.

Од глина направив неколку облици во вид на чинии, многу широки, но плитки и добро ги испеков на оган. Ги направив далеку пред жетвата и ги ставив во визбата.

Кога дојде времето да го печам лебот, запалив голем оган. Штом изгореа дрвата, ја растурив жарта и така ја оставив да лежи половина час, за да се загреат циглите до вцрвување. Тогаш ја истуркав настрана сета жар и лебовите ги ставив врз циглите. Потоа ги покрив со една од глинените чинии, свртувајќи ја со дното нагоре, а чинијата ја наполнив со недогорена жар.

И што мислите? Моите лебови се испекоа како во најдобра фурна.

Колку пријатно ми беше да јадам тазе испечен леб! Ми се чинеше како никогаш во животот да не сум јал со таков голем апетит.

Воопшто за кусо врме станав многу добар фурнаџија: освен обичен леб се научив да правам пудинг и погачки од ориз. Не правев само пити, поради тоа што освен козјо и птичјо месо немав никаква друга полнетица.

Во тие домаќински работи ми помина целата трета година од моето попаѓање на островот.





XIV
ЗА ЦЕЛОТО ТОА ВРЕМЕ не ме напуштаа мислите за копното што се гледаше од другиот брег. Во дното на душата не престанував да жалам што не бев се населил на оној брег: сè ми се чинеше дека, штом ќе ја гледав пред себе таа земја, ќе наоѓав некакви можности за да стигнам до неа. А штом ќе стигнев до неа, можеби ќе успеев да се извлечам од овие места и да се најдам на слобода.

И тогаш не еднаш си споменував за мојот мал пријател Ксури и за мојот долг чун по страните со платно, со кого бев препловил повеќе од илјада милји крај африканските брегови. Но каква смисла имаше тоа да си го споменувам!

Решив да го разгледам нашиот бродски чун, што беше исфрлен на островот на неколку милји од моето живеалиште уште во времето на бурата, кога се случи бродоломот. Тој чун се наоѓаше до она место, каде што го беа исфрлиле брановите. Налетот на брановите го беше превртил со дното нагоре и го беше однесол малку погоре, врз песочната плиточина, тој лежеше на суво место и околу него немаше вода.

Ако успеев да го поправам и да го пуштам во водата овој чун, без големи тешкотии можев да стигнам до Бразил. Но за таа работа беа неопходни повеќе од две човечки раце. Мене ми беше јасно дека ќе ми биде невозможно да го поместам од местото овој чун, како што не можев да го поместам островот. Сепак решив да се обидам. Отидов во шумата, насеков дебели гранки, што требаше да ми служат како лостови, изделкав од ќутуци два валци и сето тоа го пренесов до чуиот.

„Само да можам да го завртам врз неговото дно - си реков, - а потоа лесно ќе го поправам. Ќе стане толку убав чун, што смело ќе можев да тргнам со него по морето“.

И не зажалав за трудот при таа бескорисна работа.

Загубив три-четири недели во тоа. Уште повеќе: кога најпосле сфатив дека не сум во состојба да го поместам тешкиот чун, измислив нов план. Почнав да го гребам песокот под едната страна на чунот, сметајќи дека лишен од потпирната точка, тој самиот ќе се преврти и ќе легне врз своето дно; истовремено подложував под него парчиња дрва, така што кога ќе се преврти, да застане токму таму каде што треба.

Чунот навистина се преврти врз своето дно, но тоа никако не ме приближи до целта: пак не можев да го спуштам во водата. Дури не можев да ги потпикам ни валците под него и најпосле бев принуден да се откажам од своите намери. Но овој неуспех не ми ги намали желбите за натамошни обиди да се доберам до оној остров. Напротив, кога согледував дека немам никаква можност да отпловам од овој здодевен брег, мојата желба да отпловам во океанот не само што не ослабна туку уште повеќе се зголеми.

Најпосле ми секна во умот: дали да се обидам да си направам самиот чун или уште подобро онаков чун каков што си прават домородците во овдешните места.

Со еден збор тоа ми изгледаше не само можно, туку и многу лесно. Со големо задоволство помислував дека мене ќе ми биде полесно, отколку на дивјаците да ја исполнам таа задача.

Дури не си поставував прашање како ќе го спуштам чунот во водата, кога ќе беше готов, меѓутоа таа пречка беше многу посериозна, отколку недостигот од алати.

Јас им се предадавав со таква страст на мечтаењата за моето идно патување, што не запрев ниту миг на тоа прашање, макар што беше наполно очигледно, што неспоредливо беше полесно да препловам со чун четириесет и пет милји низ морето, отколку да го молкнам по земјата до брегот четириесет и пет чекори.

Со еден збор, во таа историја со чунот се покажав таков глупак, каков што може понекогаш да стане човек со совршено здрав разум.

Му се радував на тоа што ми текна, без да се мачам да размислам дали ќе ми стигнат силите за да го остварам тоа.

И не оти не ми доаѓаше на ум мислата за спуштање на чунот во водата - не, таква мисла ми доаѓаше, но јас не ѝ давав да се развие и секогаш ја отстранував со најглупави наводи: „најпрво да го направам чунот, а потоа ќе помислам како да го спуштам. Не е возможно да не измислам нешто!“

Се разбира, сето тоа беше неразумно! Но мојата разгорена фантазија беше посилна од сите размисли и без многу да му мислам, ја дофатив секирата. Отсеков еден великолепен кедар, на кој врвот му се издигаше дури до небото.

Можете да си претставите каков труд ме чинеше за да го соборам тоа грамадно дрво!

Дваесет дни го сечев самото дно, минувајќи де на едната, де на другата страна, а ми требаа уште четириенаесет дни за да ги изделкам страничните гранки и за да го отсечам неговиот грамаден чаталест врв. Цел месец го делкав неговиот труп однадвор. Нови три месеци ми отидоа за да го издлабам од натре. Овој пат не се служев со оган: сета таа огромна работа ја извршив со чеканче и длето. Најпосле направив одличен чун, толку голем, што можеше да собере дваесет и петмина, вклучувајќи ме и мене со целиот багаж.

Бев восхитен од својот производ: никогаш не бев видел толку голем чун од едно дрво. Затоа пак тој ме чинеше толку скапо. Колкупати, изнемоштен од умор, бев принуден да удрам со секирата по тоа дрво.

Ќако и да е, половината од работата беше свршена. Остануваше уште да го спуштам чунот во водата и јас не се сомневав дека ако успеев да го направам тоа ќе го претприемев најбезумното и најочајното од сите патувања по море, какви што воопшто се претприемале некогаш на земјината топка.

Но сите мои напори да го спуштам во водата не доведоа до ништо - мојот чун остана таму каде што се наоѓаше!

Од шумата, каде што го бев направил, до водата не беше далеку, но шумата беше во низина, а брегот беше висок и стрмен. Тоа беше првата пречка. Впрочем јас храбро решив да ја отстранам: требаше да ја отстранам сета излишна земја на тој начин што од шумата до брегот да образував наклон. Страшно ми е и да си спомнам колку труд ме чинеше таа работа, но кој немаше да ги даде последните сили, кога е во прашање да се здобие со слобода!

И така првата пречка беше отстранета: патот за чунот беше готов. Но тоа не доведе до ништо: колку и да туркав, чунот не можев да го помрднам од местото, како порано што не можев да го помрднам бродскиот чун.

Тогаш го измерив растојанието, што го одделуваше чунот од морето, и решив да ископам канал до него; кога не можеше да се истера чунот до водата, остануваше водата да се донесе до чунот. И веќе бев почнал да копам, но кога ја пресметав неопходната длабочина и широчина на идниот канал, кога пресметав за колку време приближно еден човек може да исполни таква работа, се покажа дека ќе ми требаа не помалку од десет-дванаесет години за да ја истерам докрај.

Немаше што, требаше да се откажам и од таа своја намера.

Бев огорчен до дното на душата и одвај сега разбрав колку глупо беше да се зафаќам со работа, без да пресметам претходно колку време и труд бараше таа и дали ќе имав сили да ја доведам докрај.

При ова бесмислена работа ме затекна четвртата година од моето пристигнување на островот.

Во тоа време многу од нештата што ги бев зел од бродот или сосема се истрошија или повеќе не можеа да ми послужат.

По мастилото ми заврши сета резерва препечен леб. Штедев колку што можев. Во последната година и пол си дозволував да изедам не повеќе од едно парче на ден. Сепак, додека соберам од мојата нива толкаво количество зрна, што да можев да го искористам за храна, речиси една година поминав без трошка леб.

Во тоа време алиштата почнаа да ми стануваат наполно неугодни. Имав само карирани кошули, што ги бев нашол во сандаците на морнарите. Спрема нив се однесував особено грижливо; на мојот остров често стануваше толку жешко, што требаше да одам само по кошула, и не знам што ќе правев, ако ги немав тие кошули.

Се разбира, можев да одам гол при оваа клима. Но јас полесно ја поднесував сончевата горештина, кога бев облечен. Огнените зраци на тропското сонце толку ми ја гореа кожата, што ми се појавуваа меури, а кошулата ме претпазуваше од сонцето и освен тоа движењето на воздухот меѓу кошулата и телото ме освежуваше. Не можев да свикнам да одам и гологлав на сонце: секогаш кога излегував без шапка, почнуваше да ме боли главата.

Се наложуваше подобро да ги искористам оние резерви облеки што ми беа останати.

Пред сè ми требаше џакет; сите џакети што ги имав беа износени. И затоа решив да се обидам да си направам џакет од морнарските наметки, што и без тоа лежеа неискористени. Со такви наметки морнарите стојат преку зимските ноќи на стража. И еве јас се зафатив да шијам или, поточно, да режам парчиња и да бодам со игла, зашто, да си кажам искрено, бев сосема невешт шивач.

Како и да е, сошив криво-лево два-три џакети, што според сметката можев да ги носам подолго време. За мојот прв обид да си сошијам панталони подобро е да не зборувам, зашто тој заврши со полн неуспех.

Но наскоро потоа најдов нов начин за облекување и оттогаш веќе не ми недостига облека.

Работата е во тоа што ги бев сочувал кожите на сите убиени од мене животни. Ја сушев секоја кожа на сонце, откако ќе ја распнев на колци. Само во почетокот поради неопитноста ги држев подолго време на сонце и затоа првите кожи станаа толку тврди, што не можеа да се искористат за ништо. Затоа пак другите беа многу добри. Токму од нив најпрво си сошив голема шубара со волната однадвор, за да не накиснува на дождот. Кожената шубара испадна толку успешна, што решив да си направам од истиот материјал цел костум, виндијакна и панталони. Панталоните ги сошив куси, до коленици, и многу широки; ја направив поширока и виндијакната, зашто и едното, и другото ми беа неопходни не толку за да ме топлат, колку за да ме штитат од сонцето.

Треба да признам, дека кројката и изработката не чинеа. Бев лош дрводелец, но уште полош шивач. Но како и да е, облеките, што си ги сошив, ме служеа одлично, особено кога ќе се случеше да излезам од дома на дожд: сета вода протекуваше по козината на кожата и останувзв наполно сув.

По виндијакната и панталоните намислив да си направам чадор.

Имав видено како ги прават чадорите во Бразил. Таму горештината е толку силна што тешко може да се мине без чадор, а на мојот остров не само што не беше постудено, туку беше дури и пожешко, зашто тој се наоѓаше до Екваторот. Јас не можев да се кријам од горештината и најголемиот дел од времето го поминував под отворено небо. Потребите ме тераа да излегувам од дома во секое време, а понекогаш и да скитам долго на сонце, и по дожд. Со еден збор, чадорот ми беше неопходен.

Долго се плеткав околу таа работа и помина прилично време пред да успеам да направам нешто слично на чадор. На два-трипати, кога помислував дека сум ја постигнал целта, оние нешта што ги изработував, излегуваа толку незгодни, што требаше да почнувам сè од почеток. Но на крајот на краиштата го постигнав своето и направив мошне погоден чадор. Работата беше во тоа што сакав тој да се отвора и затвора, а токму тоа ја сочинуваше сета мака. Се разбира, беше многу лесно да го направам несклоплив, но тогаш требаше да го носам постојано отворен, а тоа беше неудобно. Како што веќе реков, ја совладав и таа тешкотија и мојот чадор можеше да се отвора и затвора. Го покрив со козја кожа со козината однадвор: дождовната вода потекуваше по козината како по наведен покрив и дури најжешките сончеви зраци не можеа да проникнат низ него.

Со овој чадор не се плашев од никаков дожд и не страдав од сонцето и при најжешкото време, а кога не ми беше потребен, го затворав и го носев под мишка. Така живеев на островот спокоен и задоволен.





XV
ПОМИНАА УШТЕ ПЕТ ГОДИНИ и во тоа време, колку што можев да си спомнам, не се случија никакви поособени настани.

Животот ми течеше по старо - тивко и мирно; живеев на старото место и како порано сето време им го посветував на работата и ловот.

Сега веќе имав толку многу зрна, што посеаното ми беше доволно за цела година. Грозје, исто така, имав доволно. Но затоа пак се наложи да работам и во шумата, и во полето повеќе, одошто порано. Но главната работа ми беше направата на новиот чун. Овој пат не само што направив чун, туку и го пуштив во водата: го довлеков во малиот залив низ еден тесен канал, што требаше да го ископам на растојание од половина милја.

Како што веќе знае читателот, првиот чун го направив во такви огромни сразмери, што бев принуден да го оставам на местото каде што го изградив, како споменик на мојата глупост. Тој постојано ми наспоменуваше дека во иднина треба да бидам попаметен.

Сега бев многу поискусен. Навистина овој пат го изградив чунот речиси на половина милја од водата, бидејќи поблиску не најдов попогодно дрво, но барем бев уверен дека ќе успеам да го спуштам во водата. Увидов дека намислената работа овој пат не ги надминуваше моите сили и цврсто решив да ја истерам докрај. Вложив речиси две години, додека го изградив чунот. Толку страсно ми се сакаше да пловам најпосле по морето, што не жалев никаков труд.

Меѓутоа, треба да одбележам дека оваа нова пирога не ја градев за да го напуштам островот. Со таа мечта одамна се имав простено. Чунот беше толку мал, што не можев да помислам дури ни за препловување на оние четириесет или нешто повеќе милји, што го одделуваа мојот остров од материкот.

Имав далеку поскромна цел: да го обиколам островот - и ништо повеќе. Јас еднаш отидов на спротивниот брег и она што го открив таму, толку многу ме заинтересира, што уште тогаш посакав да го изодам целото околно крајбрежје.

Сега, кога имав веќе чун, решив по секоја цена да го обиколам островот по морето. Пред да го започнам пловењето, грижливо се подготвив за него. Направив малечок јарбол за чунот и сошив исто толку мало платно од парчињата на бродското платно, од коешто имав големи резерви.

Откако чунот беше готов, го испробав и се уверив дека тој плови наполно задоволително со платното. Тогаш на задниот дел и кај носот направив долапчиња, за да ги претпазам од дождот и брановите, продуктите, храната и другите неопходни нешта, што ќе ги носев за пат. На дното на чунот издлабив тесен жлеб за пушката.

Потоа го отворив чадорот и го зацврстив на задниот дел, во таква положба, да се наоѓа над мојата глава и да ме штити како сенка од сонцето.

На 6 ноември тргнав на пат.

Препловив мноѓу повеќе отколку што претпоставував. Тоа се должеше на околностите. Макар што сам посебе мојот остров не беше голем, кога свртив кон источната страна на неговото крајбрежје, пред мене се испречи неочекувана преграда. На тоа место од брегот се одделуваше тесна низа од карпи; некои од нив се креваа над водата, а другите беа сокриени под неа. Нанизот се простираше шест милји на отворено море, а натаму, зад карпите, уште на една и пол милја се простираше песочен плитак. На тој начин, за да го обиколам овој плитак, требаше доста да се оддалечам од брегот.

Дури сакав и да се вратам, бидејќи не можев точно да определам во која далечина требаше да навлезам на отворено море, за да го заобиколам нанизот подводни карпи, и не сакав да ризикувам. А освен тоа не знаев дали ќе успеам да се вратам назад. И Затоа го фрлив сидрото (пред да тргнам на пат измајсторисав нешто слично на сидро од едно парче железна кука што ја бев нашол на бродот), ја зедов пушката и излегов на брегот. Во близината видов една мошне висока ридинка, се искачив на неа, одоко ја премерив должината на нанизот карпи, што одовде се гледаше одлично, и решив да ризикувам.

Но пред да пристигнам до карпите, се најдов над страшна длабочина, а потоа попаднав во моќниот тек на морска струја. Ме подзедоа брановите, почнаа да ме вртат и ме понесоа. Не можев дури ни да помислам да се враќам кон брегот или да свртам настрана. Сè што можев да направам, беше да се држам на самоти крај на струјата и да гледам да не упаднам во нејзината средана.

Притоа брановите ме носеа сè подалеку и подалеку. Да имаше барем слаб ветрец, ќе можев да го дигнам платното, но морето беше тивко. Веслав со сета сила, меѓутоа не можев да ѝ се спротивставам на струјата и веќе почнав да се простувам од животот. Знаев дека по неколку милји таа струја, во којашто попаднав, ќе се слее со друга струја, што го обвива островот, и ако дотогаш не успеам да се свртам настрана, дека бесповратно ќе бидам загубен. А не гледав никаква можност да свртам настрана.

Немаше спас: ме очекуваше сигурна смрт - и тоа не од морските бранови, зашто морето беше спокојно, туку од глад. Навистина јас најдов на брегот една желка, толку голема, што одвај ја дигнав и ја сместив во чунот. Имав доволно пивка вода - ја имав земено најголемата стомна. Но што значеше тоа за едно бедно суштество, загубено среде бескрајниот океан, при што можеше да се препловат илјадници милји, без да се видат знаци од копно.

- О, пустино, што ми подари среќа! - извикав јас. - Никогаш повеќе нема да те видам. Ах, што ќе стане со мене? Каде ли ќе ме однесат немилосрдните бранови? Каков неблагодарник бев кога лелекав од самотијата и го проколнував овој чудесен остров!

Да, за мене сега мојот остров беше скапоцен и мил и ми беше тешка самата помисла да се простам засекогаш со надежта повторно да го видам.

Брановите сеедно ме носеа и носеа во бескрајната водена далечина. Но макар што чувствував смртен страв и очај, сепак не му се предавав на тоа расположение и продолжував постојано да веслам, трудејќи се да го насочам чунот кон север, за да ја пресечам струјата и да ги заобиколам карпите.

Наеднаш кон пладне задува ветар. Тоа ме окуражи. Но колку бев радосен, кога ветрот почна да се засилува и да се претвора во виор!

Во тоа време брановите ме имаа одвлечено далеку од мојот остров. Ако паднеше магла, со мене ќе беше готово. Немав компас и ако го изгубев од вид мојот остров, немаше да знам на каде да го терам чунот. За среќа беше сончев ден и ништо не предвестуваше магла.

Го наместив јарболот, го дигнав платното и почнав да управувам кон север, мачејќи се да се извлечам од струјата.

Кога чунот се сврти во насока на ветрот и тргна наспроти струјата, забележав дека таа се промени: водата стана многу посветла. Дознав дека поради некоја причина струјата почна да слабее, откако порано, кога беше побрза, за сето време водата беше матна. И навистина десно од мене, на исток, видов карпи - тие можеа да се распознаат оддалеку според белата пена на брановите, што кипеа околу секоја од нив. Токму тие карпи ѝ го преградуваа патот на струјата и ја правеа бавна.

Наскоро се уверив дека тие не само што ја прават бавна струјата, туку и ја разбиваат на два дела, од кои главниот дел лесно се отклонуваше кон југ и карпите ги оставаше лево, а другиот остро свртуваше назад и се насочуваше кон северо-запад.

Само оние што од искуство знаат што значи да бидеш помилуван пред самата смртна казна или да се спасиш од разбојници во последниот миг, кога ножот ти е веќе допрен до грлото, ќе го разберат моето одушевување од тоа откритие.

Со раступкано од радост срце го насочив чунот кон обратната струја, го затегнав платното спрема попатниот ветар, што се засили уште повеќе, и весело се понесов назад.

Кон петте часот вечерта му се приближив на брегот, избрав погодно место и го запрев чунот.

Не можам да ја опишам радоста, што ја почувствував, кога осетив тврда земја под нозете!

Колку мило ми се виде секое дрвце на мојот чудесен остров. Со пламена нежност ги гледав тие брегови и долини, што доскоро побудуваа тага во моето срце. Колку се радував што повторно ќе ги видам моите полиња, шумички, пештерата, моето верно куче, козите! Колку убав ми се стори патот од брегот до мојата колиба!

Беше вечер, кога стигнав до мојата вила. Поминав преку оградата, легнав под сенка и чувствувајќи страшна умора, скоро заспав.

Но колку бев зачуден откако ме разбуди некаков глас. Да, тоа беше глас на човек! Овде, на островот имаше човек и тој силно викаше среде ноќта:

- Робин, Робин, Робин Крусо! Кутриот Робин Крусо! Кај попадна Робин Крусо? Кај попадна? Кај беше?

Исцрпен од продолжителното веслање, спиев толку длабоко, што не можев да се разбудам веднаш и долго ми се чинеше дека овој глас го слушам насон.

Но викот натрапливо се повторуваше:

- Робин Крусо, Робин Крусо!

Најпосле се созедов и се сетив кај се наоѓам. Најпрво почувствував страшен уплав. Скокнав, разгледувајќи здивено наоколу, и наеднаш, подигнувајќи ја главата на оградата го забележав својот папагал.

Се разбира, веднаш сфатив дека токму тој ги изговарал тие зборови; со исто толку тажен глас му ја бев кажувал истата таа фраза и тој одлично ја беше запомнил. Често ми слетуваше на раката, ми го приближуваше клунот до лицето и горко редеше: „Кутриот Робин Крусо! Кај беше и кај попадна?“

Но дури и откако се уверив дека тоа беше папагалот, и откако сфатив дека освен него не можеше да има некој друг, долго потоа не можев да се успокојам.

Не можев сосема да разберам - прво, како беше дошол во вилата и второ, зошто имаше долетано имено тука, а не на друго место.

Но бидејќи ни најмалку не се сомневав дека тоа беше моето верно папагалче, без да мислам многу го повикав по име и му ја протегнав раката. Дружната птица веднаш ми слета на прстот и ги повтори зборовите:

- Кутриот Робин Крусо! Кај попаднал?

Папагалот како да се радуваше што одново ме гледа. Се разбира, кога ја напуштав колибата, го ставив врз рамото и го однесов дома.

Непријатното доживување во мојата поморска експедиција за долго време ми ја одзеде желбата да пловам по морето и многу денови размислував за опасностите, на кои се изложував кога брановите ме носеа низ океанот.

Се разбира, беше подобро чунот да се наоѓа на онаа страна од островот, што беше поблиску до мојот дом, но како да го донесев оттаму, од каде што го бев оставил? Повеќе не се ни обидував да го обиколувам островот од исток: од самата мисла на тоа ми потреперуваше срцето и ми замрзнуваше крвта. Што имаше на другата страна од островот - немав никаква претстава. Што би било, ако и од онаа страна водената струја е исто толку брза, како и од оваа? Во тој случај таа би ме исфрлила кон крајбрежните карпи со истата сила, со која другата водена струја ме носеше на отворено море.

Со еден збор, макар што правењето на тој чун и неговото спуштање во водата ме чинеа голем труд, решив дека сепак е подобро да останам без чун отколку да ја ризикувам главата заради него.

Треба да кажам дека сега бев станал многу повешт во сите рачни работи, што ми ги наложуваа условите на мојот живот. Кога се најдов на островот никако не умеев да се служам со секира. А сега за секој случај можев да се сметам за добар дрводелец, особено ако се има предвид колку малку алати имав на располагање.

Сосема неочекувано постигнав големи успеси и во грнчарството: си направив ногарки со тркало што се врти и притоа работата ми одеше побрзо и подобро; сега наместо грубите изработки, што ми беше одвратно да ги гледам, правев многу убави садови со доста правилни форми.

Но ми се чини никогаш досега не бев се радувал и гордеел толку со својата изработливост, колку во денот кога успеав да си направам луле. Се разбира, моето луле беше примитивно - од проста печена глина, слично на сите мои грнчарски изработки, и не беше сосема добро. Но тоа беше доволно цврста и го пропушташе чадот, а главно - сепак беше луле, за кое толку многу мечтаев, зашто имав навика да пушам уште одамна. На нашиот брод имаше лулиња, но кога ги превезував работите, не знаев дека на островот растеше тутун и сметав дека нема смисла да ги земам.

Во тоа време открив дека моите резерви барут, почнуваат значително да намалуваат. Тоа вонредно многу ме растревожи и огорчи, бидејќи немаше од каде да си набавам друг барут. Што ќе стане кога ќе ми заврши сиот барут? Како ќе одам тогаш во лов на кози и птици? Зар до крајот на животот ќе останам без месна храна?





XVI
ЕДИНАЕСЕТТАТА ГОДИНА по моето пристигнување на островот, кога барутот веќе ми завршуваше, почнав сериозно да се замислувам како да најдам начин да ги ловам дивите кози живи. Многу сакав да уловам коза со козенца.

Отпрвин поставував стапици и често козите се фаќаа во нив. Но од тоа немав поголема корист: козите ја изедуваа стапицата, а потоа ги кинеа јажињата и спокојно бегаа на слобода. За жал, немав тељ и стапиците ги правев од јажиња.

Тогаш решив да пробам со прикриени јами. Знаејќи ги местата каде што козите најчесто пасеа, таму ископав три длабоки јами, ги препокрив со изработени од мене рогозини и врз секоја рогозина ставив по еден врзоп класови од ориз и јачмен. Наскоро се уверив дека козите ги посетуваат моите јами: класјето беше изедено и наоколу се гледаа траги од козји копита. Тогаш направив вистински капани и уште на вториот ден во едната од јамите најдов голем стар прч, а во другата - три козенца: едното машко и двете женски.

Го пуштив стариот прч на слобода, зашто не знаев што да му правам. Тој беше толку див и зол, што не можев да го фатам жив - се плашев да влезам во јамата кај него, а немаше зошто да го убивам. Уште кога ја дигнав рогозината, тој скокна од јамата и се втурна да бега со сите сили.

Подоцна требаше да се уверам дека гладот ги скротува дури и лавовите. Но тогаш не го знаев тоа нешто. Ако го бев натерал прчот да гладува три-четири дена, а потоа ако му донесев вода и малку класје, тој ќе се скротеше не полошо од козенцата.

Козите воопшто се многу умни и послушни. Многу лесно се припитомуваат, кога се однесуваме добро со нив.

Но повторувам, во тоа време не знаев за тоа нешто. Откако го испуштив прчот, и се приближив на јамата каде што беа козенцата, ги измолкнав едно по едно сите три, ги врзав со едно јаже и одвај ги довлечкав дома. Долго време не можев да ги натерам да јадат. Надвор од мајчиното млеко тие уште не знаеја за друга храна. Но кога изгладнеа многу, им фрлив неколку сочни класје и тие постепено почнаа да јадат. Наскоро свикнаа со мене и сосема се припитомија.

Оттогаш почнав да одгледувам кози. Сакав да запатам цело стадо, бидејќи тоа беше единствениот начин да се обезбедам со месо за она време, кога ќе ми свршеа барутот и сачмите.

По една и пол година веќе имав не помалку од дванаесет кози, сметајќи ги и козенцата, а уште по две години моето стадо порасна до четириесет и две грла. По извесно време направив три кошари; тие меѓу себе се поврзуваа со вратички, па можев да ги истерувам козите од една ливада на друга.

Сега имав неисцрпна резерва козјо млеко и месо. Да си признам, кога се зафатив да одгледувам кози, ниту помислував за млеко. Одвај подоцна почнав да ги молзам.

Сметам дека и најнамуртениот и мрачен човек не ќе се здржеше да не се насмевне, кога ќе ме видеше заедно со моето семејство на трпеза. На чело на масата седев јас, кралот и владетелот на островот, кој полновластно го распоредуваше животот на сите свои поданици: можев да казнувам со смрт и да помилувам, да ја подарувам и да ја одземам слободата, а меѓу моите поданици немаше ни еден бунтовник.

Требаше да видите со каква кралска великолепност ручав, обиколен од своите придворници. Само на папагалот како на љубимец му беше разрешено да разговара со мене. Кучето, што веќе одамна беше остарено и сосема беше оглупено од старост, секогаш седеше од десната страна на својот господар, а од двете страни седеа мачките во очекување да им дадам по некој залак од раката. Поднесувањето на тој залак се сметаше како знак на особена кралска милост.

Тоа не беа оние мачки, што ги бев донесол од бродот. Тие беа умрени одамна и јас ги имав погребано близу до живеалиштето. Едната од нив успеа да се омачи на островот; јас си оставив две маченца, кои пораснаа и станаа питоми, а другите избегаа во шумата и подивеа. На крајот на краиштата на островот се размножија толку многу мачки, што немав мир од нив: тие се вовлекуваа во складот, ги разнесуваа продуктите и ме оставија на мир дури откако застрелав две-три од нив.

Повторувам, живеев како вистински крал и немав потреба од ништо; секогаш околу мене имаше многубројни предани придворници - немаше само луѓе. Но како што ќе види читателот, наскоро настапи време кога во моите владенија се појавија вонредно многу луѓе.

Цврсто бев решил никогаш повеќе да не преземам опасни морски патувања, па сепак многу ми се сакаше да го имам подрака чунот, за да пловам со него барем крај брегот. Често мислев како да го пренесам од другата страна на островот, каде што беше пештерата. Но бидејќи знаев дека е тешко да се оствари овој план, секогаш се успокојував со тоа дека е добро и без чунот.

Ама без самиот да знам зошто, силно ме влечеше нешто кон онаа ридинка, каде што се имав искачено при последната обиколка. Сакав уште еднаш да погледнам оттаму какви се оцртувањата на бреговите и која е насоката на водената струја. На крајот на краиштата не се стрпив и тргнав на пат - сега веќе пешки крај брегот.

Ако кај нас во Англија се појавуваше човек со ваква облека, со која бев облечен во тоа време, уверен сум оти сите минувачи ќе се разбегаа уплашени или ќе почнеа да се кикотат, а и самиот јас, кога се гледав, често неволно си се потсмевнував, на сопствениот изглед.

Врз главата ми висеше шилеста шубара без форма од козја кожа со долг, провиснат над грбот опаш, што ми го штитеше вратот од сонцето, а во дождовно време не ѝ дозволуваше на водата да ми влегува во вратот.

Освен тоа имав долга облека од истиот материјал, што ми стоеше речиси до колена. Панталоните ми беа од кожата на еден многу стар прч со толку долга козина што ми ги покриваа нозете до глуждовите. Немав никакви чорапи, а место обувки си имав направено - не знам како да ги наречам - просто полуопинци получизми со долги врвци, што се врзуваа отстрана. Тие обувки беа многу груби, како, впрочем и целата моја друга промена.

Кожувот го препашував со широк ремен од козја кожа, очистена од козината: наместо со тока го врзував со две ремчиња, а од страните имав сошиено по една провирка - не за сабја и кама, а за пилата и секирата.

Освен тоа имав ставено кожена прерамка со исто такви закопчалки како на појасот, но малку потесни. За прерамката имав закачено две торби, така што тие се наоѓаа под мојата лева рака, во едната имаше барут, а во другата сачми. Врз грбот носев кошница, на рамото пушка, а над главата - огромен кожен чадор. Чадорот беше необично грд, но можеби значеше една од најпотребните прибори на мојата патна опрема. Само пушката ми беше попотребна од чадорот.

Лицето ми беше сосема поцрнето како на црнец, што можеше и да се очекува, кога ќе се имаше предвид дека живеев близу Екваторот, а никако не се чував од сонцето. Отпрвин пуштив брада. Таа порасна многу додга. Потоа ја избричив и оставив само мустаци, пуштајќи ги да растат бујно - вистински турски мустаќи. Беа толку долги, што во Англија минувачите би се исплашиле од нив.

Но сето тоа го споменувам само меѓу другото; на островот немаше толку многу посматрачи, што да се љубуваат на моето лице и изглед - зашто не е ли сеедно како изгледав надворешно! Се заприкажував за тоа бидејќи стана збор и повеќе нема да се навраќам на ова прашање.





XVII
ВО ТОА ВРЕМЕ се случи еден настан, што сосема го наруши спокојниот тек на мојот живот.

Беше кон пладне. Одев по крајбрежјето, упатен кон чунот, и наеднаш, за мое големо изненадување и ужас, забележав трага од боса човечка нога, јасно оцртана врз песокот!

Се запрев и не можев да мрднам од местото, небаре ме беше удрил гром, небаре бев видел некакво привидение.

Почнав да сослушувам, да се обѕирам наоколу, но не слушнав и не видов ништо сомнително.

Се стрчав нагоре по крајбрежниот гребен, за да ја разгледам подобро целата околина: пак се спуштив накај морето; поодив малку крај брегот и не најдов никаде ништо; никакви знаци од неодамнешно присуство на луѓе, освен овој единствен отпечаток од нога.

Се вратив уште еднаш на истото место. Сакав да знам дали дема и други отпечатоци. Но други отпечатоци немаше. Можеби така само ми се чинеше? Можеби таа трага не му припаѓаше на човек? Не, бев се излагал! Тоа беше несомнено трага од човечка нога: Јасно се разликуваа петицата, прстите, стапалото. Како имаше попаднато оваа трага овде? Од каде се имаше најдено тој човек? Се губев во претпоставки и не можев да се запрам на ниедна.

Страшно растревожен побрзав да се вратам дома, во мојата тврдина. Ми се мешаа мислите во главата. Бев ужасно исплашен.

По секои два-три чекори се обѕирав. Страхував од секоја грмушка, од секое дрво. Секој ќутук оддалеку ми се чинеше како човек.

Невозможно е да се опише какви страшни и неочекувани форми добиваа сите предмети во мојата возбудена вообразеност, какви диви мисли ме вознемируваа во тоа време и какви глупи решенија ми доаѓаа патем.

Откако стигнав до тврдината - како што почнав од тој ден да го нарекувам живеалиштето, за еден миг се најдов зад оградата, небаре ме проследуваше потера. Не можев да се сетам дали поминав преку оградата по потпрената скала, како секогаш, или влегов низ вратата, што ја бев прокопал во ридот; за тоа не можев да се сетам ни другиот ден.

Ни еден зајак, ни една лисица во ужас не брзале толку кон својата дупка за да се спасат од ловечките кучиња, како што брзав јас.

Цела ноќ не можев да заспијам и илјадапати си поставував едно и исто прашање: на кој начин можел овде да попадне човек?

Сигурно тој отпечаток е од ногата на некој дивјак случајно попаднат на островот. А можеби биле многумина дивјаци. Можеби излегле на море со чун и водната струја или ветрот ги донесол овде? Мошне возможно е да слегле на брегот, а потоа пак да се оддалечиле во морето, зашто очигледно и тие немале голема желба да останат на оваа пустелија, како што немав желба ни јас да живеам во соседство со нив.

Се разбира, тие не го забележиле мојот чун, инаку ќе се сетеа дека на островот живеат луѓе, ќе почнеа да ги бараат и сигурно ќе ме најдеа.

Но низ главата ми надојде страшна мисла: „Ами ако го виделе чунот?“ Таа мисла ме мачеше и тревожеше.

„Навистина - си реков - тие се вратиле пак во морето, но тоа не е уште ништо, тие ќе се вратат, бездруго, ќе се вратат со цела сурија други дивјаци и тогаш ќе ме пронајдат и ќе ме изедат. Па дури и да не успеат да ме пронајдат, сепак ќе ги видат нивите и плотовите, ќе ми го опустошат животот и ќе ми го отераат стадото и јас ќе бидам принуден да загинам од глад.“

Првите три деноноќија по тоа ужасно откритие не ја напуштив ниту за миг тврдината, така што почнав дури и да гладувам. Дома не држев големи резерви продукти и на третиот ден ми останаа само погачки од јачмен и вода.

Ме измачуваше и тоа што моите кози, кои обично секоја вечер ги молзев - тоа беше моја секојдневна разонода, сега остануваа немолзени. Знаев дека од тоа кутрите животни сигурно страдаа многу; освен тоа страхував да не им секне млекото. И моите страхувања беа оправдани: многу од козите заболеа и речиси престанаа да даваат млеко.

Четвртиот ден се вооружив со смелост и излегов. А притоа ме спопадна една мисла, што конечно ми ја врати поранешната бодрост. Во самиот разговор на мојот страв, кога се фрлав од претпоставка и не можев да се запрам на ништо, наеднаш и помислив во умот дали не сум ја измислил целата таа историја со отпечатокот на човечката нога и дали тоа не е трага од мојата сопствена нога? Можеби сум ја оставил таа трага на песокот, кога минатиот пат одев да го видам чунот. Навистина јас обично се враќав по друг пат, но тоа беше одамна, така што можев ли да тврдам со увереност дали тогаш сум минал по оној, а не по овој пат?

Се обидов да се уверам дека било токму така, дека тоа е трага од мојата сопствена нога и дека јас прилегам на глупак, што измислил некаква историја за некаков воскреснат од гроб покојник и самиот се исплашив од својата приказна.

Да, несомнено, тоа беше трага од мојата сопствена нога!

Откако се уверив во тоа, почнав да излегувам од дома по различни домашни работи. Почнав секој ден да одам до вилата. Таму ги молзев козите и берев грозје. Но да можевте да ме видите колку несмело одев таму и колку често се обѕирав настрана, секој миг готов да ја фрлам кошницата и да побегнам, секако ќе помислевте дека сум некаков страшен престапник, проследуван од грижата на совеста.

Меѓутоа, поминаа уште два дена и станав далеку посмел. Конечно се уверив дека целиот страв доаѓа поради една глупа грешка, но за да отстранам секаково сомнение, решив уште еднаш да појдам на брегог и да ја споредам таинствената трага со отпечатокот од мојата нога. Ако и двата отпечатока имаат еднакви размери, можам да бидам убеден дека се имав исплашено од стапалката на сопствената нога.

Со тоа решение тргнав на пат. Но кога пристигнав на местото, каде што се наоѓаше таинствената стапалка, за мене стана јасно, прво, дека на враќање, кога сум слегол од чунот, на никој начин не сум можел да минам одовде и второ, кога стапнав со нога врз трагата, мојата нога се покажа значително помала!

Срцето ми се исполни со нови стравотии, треперев како да имав треска, во главата ми се вртеше виор од нови претпоставки. Се вратив дома наполно уверен дека таму на брегот има доаѓано човек и можеби дури и не бил сам, а мнозина.

Бев готов да поверувам дека тие луѓе сосема не се случајни, дека тие се жители на островот. Навистина досега не бев забележал ниеден човек, но беше возможно да се кријат одамна овде и следствено секој миг можеа да ме издемнат и фатат.

Долго размислував како да се претпазам од таа опасност и сеедно не можев да измислам ништо.

Ако дивјаците - си велев - ги пронајдат козите и ги видат нивите со раскласано жито, ќе почнат постојано да се враќаат на островот за нов грабеж; ако пак ја забележат мојата куќа, непремено ќе ги побараат нејзините сопственици и на крајот на краиштата ќе ме откријат.“

И затоа при возбудата решив да го соберам плетот на кошарите и да го испуштам сиот добиток, а потоа да ги прекопам нивите, да го уништам проникнатиот ориз и јачмен, да ја урнам колибата, за да не може непријателот да открие никакви знаци од човек.

Го решив тоа, веднаш откако го видов страшниот отпечаток од ногата. Очекуваната опасност секогаш е пострашна од самата опасност, а очекуваното зло е десет илјади пати полошо од самото зло.

Цела ноќ не можев да заспијам. Но на разденување, капнат од бессоница, сум заспал длабоко и се разбудив толку свеж и бодар, каков што одамна не сум се чувствувал.

Сега почнав да размислувам поспокојно и дојдов до следните заклучоци. Мојот остров е едно од најубавите места на земјата. Овде имаше чудесна клима, многу дивеч, изобилна раскошна растителност. И бидејќи тој се наоѓаше близу до материкот, немаше ништо чудно, што дивјаците кои живееја таму, доаѓаа со чуновите до неговите брегови. Впрочем беше возможно дека овде ги носи водената струја или ветрот. Се разбира, овде немаше постојани жители, но сигурно идеа случајно дивјаци. Во време на овие петнаесет години, поминати на островот, досега не бев открил човечки траги; значи дури и да доаѓаа овде, дивјаците никогаш не остануваа за долго. А ако досега не нашле за сходно или удобно да останат овде подолго време, треба да се допушти дека така ќе биде и натаму.

Единствената опасност, следствено, што ми се закануваше, беше таа да не наидам на нив во оние часови, кога гостуваа на мојот остров. Но дури и да дојдеа, одвај ќе можеа да ме сретнат, зашто, од една страна, дивјаците немаа работа овде и сигурно, кога ќе дојдеа, веднаш ќе побрзаа да се вратат; а од друга страна, можеше со увереност да се каже дека тие секогаш се запираа од другата страна на островот, што беше подалеку од моето живеалиште.

И бидејќи ретко одев таму, немав причини да страхувам многу од дивјаците; но сепак требаше да мислам за некое безопасно прибежиште, каде што можев да се скријам, ако повторно дојдеа на островот.

Сега требаше горко да се покаам, кога ја проширував пештерата, што направив тунел за надвор. Така или инаку требаше да ја поправам грешката. По долги размислувања решив околу живеалиштето да изградам уште една ограда на толкаво растојание од поранешниот ѕид, што излезот од пештерата да остане внатре во тврдината.

Впрочем немаше ни потроба да правам нов ѕид: двојната редица дрвја, што пред дванаесет години ја бев посадил во полукруг крај старата ограда, веќе самата по себе претставуваше сигурна заштита - толку густо беа насадени тие дрвја и толку многу беа пораснати. Остануваше само да забијам колци во межниците меѓу дрвјата, па целиот тој полукруг да го претворам во чудесен цврст ѕид. Така и сторив.

Сега мојата тврдина беше заобикилена со два ѕида. Но мојата работа не заврши со тоа. Целиот плот зад надворешниот ѕид го засадив со истите дрвја, што личеа на врба. Тие сраснуваа добро и растеа необично брзо. Мислам дека засадив околу дваесет илјади. Но меѓу таа шумичка и карпата оставив прилично голем простор, за да можам оддалеку да го забележам непријателот, инаку тој можеше да се промолкне до карпата прикриван од дрвјата.

По две години околу мојот дом се раззелени млада шумичка, а по уште пет-шест години од сите страни ме заобиколи густа шума сосема непроодна - со таква чудовишна, неверојатна брзина растеа тие дрвја. Ниеден човек, било тој да е дивјак или белец, не би можел да се досети дека зад таа шума се крие живеалиште. За да влегувам и излегувам од тврдината - бидејќи не оставив пат во шумата, се користев со скали, опирајќи ги врз ридот. Кога ќе ја отстранев скалата, ниеден човек не можеше да се провре кај мене, без да се повреди.

Ете колку тешка работа си натоварив врз плеќите, само затоа што ми се чинеше дека ми се заканува опасност! Бидејќи толку години живеев осамен, се одвикнав постепено до луѓето и тие ми изгледаа пострашни од ѕверовите.





XVIII
ПОМИНАА ДВЕ ГО ДИНИ од денот кога врз песокот ја видов трагата од човечка нога, но моето поранешно душевно спокојство не ми се врати повеќе. Заврши мојот спокоен живот. Секој, на кој му се случило во текот на долги години да доживува мачителен страв, ќе разбере колку тажен и темен оттогаш стана мојот живот.

Еднаш во време на моите прошетки по острвот стигнав до неговиот западен крај, каде што не бев доаѓал никогаш. Пред да слезам до брегот, се искачив на еден рид. И наеднаш ми се стори дека далеку во морето плови чун.

„Сигурно видот ме лаже - си помислив. - Во овие долги години секој ден сум се загледувал во морските пространства и ниеднаш не сум забележал чун“.

Штета што не бев ја зел далекугледната цевка. Имав неколку такви цевки: ги пронајдов во еден од сандаците, што га пренесов од бродот. За жал нив ги бев оставил дома. Не можев да бидам најасно дали тоа беше навистина чун, макар што се вѕирав толку долго во морската далечина, што ме заболеа очите. Откако се спуштив од ридот на брегот, не можев да видам повеќе ништо; така што и досега не знам што беше тоа. Требаше да се откажам од сите натамошни набљудувања. Но оттогаш си дадов збор никогаш да не излегувам од дома без далекугледна цевка.

Пристигнувајќи на брегот - а на овој брег, како што реков, не бев доаѓал никогаш, се уверив дека трагите од човечки нозе не се таква реткост на мојот остров, како што ми се чинеше порано. Да, јас се уверив дека ако не живеев на источниот брег, каде што не доаѓаа чуновите на дивјаците, одамна ќе знаев дека на мојот остров често доаѓаат и дека западните брегови им служат не само за постојан пристаништен залив, туку дека таму е и местото, каде што во времето на своите жестоки, пирови тие убиваат и јадат луѓе!

Тоа што го видов, откако се спуштив од ридот и излегов на брегот, ме потресе и зашемети. Целиот брег беше посеан со човечки скелети, черепи и коски од раце и нозе.

Не можам да го изразам ужасот што ме обзеде!

Знаев дека дивите племиња постојано меѓусебе војуваат. Често водат поморски битки: еден чун напаѓа друг.

„Сигурно - си мислев - по секоја битка победниците ги носат овде воените заробеници и според својот нечовечен обичај ги убиваат и јадат, зашто се човекојадци.“

Наблизу забележав една кружна плоштатка, среде која се наоѓаа остатоци од оган: сигурно тука седеа тие ѕверови, што ги јадеа телата на своите жртви.

Таа ужасна глетка ме порази до толкав степен, што за миг заборавив на опасноста, што ми се закануваше, додека стоев на брегот. Тегобите од овие стравотни ѕверства ми ја преокупираа душата.

Често бев слушал за ваквите жестокости, но никогаш не бев ги видел со очи. Со одвратност ја напуштив таа глетка. Ми се гадеше и за малку што не загубив присебност. Ми се чинеше дека ќе паднам. А кога си дојдов на себе почувствував дека не можам да останам ни минута повеќе; се стрчав кон ридот и побрзав назад кон живеалиштето.

Западниот брег остана далеку зад мене, а јас сè уште не можев да дојдам конечно на себеси. Најпосле запрев, донекаде се созедов и почнав да ги собирам мислите. Тие презрени луѓе, како што се уверив, никогаш не доаѓаа на островот за грабеж. Тие сигурно немаат потреба од ништо, а можеби се уверени дека овде не би нашле ништо вредно.

Несомнено е дека тие имаат доаѓано многупати во зашумениот дел на мојот остров, но сигурно не наоѓаа ништо таму, што ќе им го привлечеше вниманието.

Значи требаше да бидам претпазлив. Ако по моето поминување речиси осумнаесет години на островот, во последниот ден не бев ја открил трагата од човечка нога, можев да поминам уште осумнаесет години и пак да не сретнев дивјаци, освен ако наидев случајно на нив. Но од таа случајност немаше зошто да страхувам, зашто во иднина единствената моја грижа требаше да се состои во тоа да ги сокривам колку што се може подобро своите траги на островот.

Можев да се скријам некаде и оттаму да ги видам дивјаците, но не сакав да ги видам - толку одвратни ми беа тие крвожедни ѕверови, што се јадеа меѓусебе како мршојадци. При самата помисла дека луѓето можат да бидат толку нечовечни, ме обземаше мака што ме потискаше.

Поминав близу две години, без да излегувам од оној дел на островот каде што се наоѓаше целиот мој имот - тврдината под ридот, колибата во шумата и шумската полјанка, каде што ги имав направено кошарите за козите. Во тие две години ниеднаш не отидов да го видам чунот,

„Подобро - си мислев - да си изградам нов чун, а стариот нека си остане таму, каде што е. Опасно е да одам да го донесам. Во морето крај оној брег можат да ме нападнат дивјаците - човекојадци и сигурно ќе ме распарчат како другите свои заробеници.“

Но помина речиси уште една година и на крајот на краиштата се решив оттаму да го донесам чунот, зашто ми беше многу мачно да направам нов. Па и да правев нов, тој ќе беше готов одвај по две три години, а дотогаш, како и порано, ќе бев лишен од можноста да се движам низ морето.

Успеав среќно да го однесам чунот на источната страна на островот, каде што му најдов многу погодно место, заштитено од сите страни со надвиснати карпи. Крај источните брегови на островот минуваше морската струја и знаев дека дивјаците немаат смелост да слезат таму.

На читателот веројатно ќе му се види чудно, што под влијание на овие ужаси, сосема ја загубив желбата да се грижам за својата благосостојба и за своите идни домашни удопства. Мојот ум ја загуби целата своја творечка насоченост. Не ми се сакаше да ја подобрувам храната, кога единствената мисла што ме преокупираше беше да го спасам животот. Не смеев ниту да ковам шајки, ниту да расцепувам дрва, зашто постојано ми се чинеше оти дивјаците можеа да го слушнат тој звук. Уште помалку се решавав да пукам.

Но што е најважно - ме обземаше мачителен страв секогаш кога требаше да запалам оган, бидејќи чадот, што при дневна светлина се гледаше на големо растојание, секогаш можеше да ме открие. Поради тоа сите работи за кои требаше оган - на пример печењето на грнците, ги пренесов во моето ново стопанство во шумата. А за да можев да си приготвувам и печам леб, произведов дрвен јаглен, што скоро и не чадеше при горењето. Уште како дете во татковината сум гледал како се произведува таков јаглен. Требаше да се насечат дебели гранки, да се натрупаат во куп, да се покријат со еден пласт трева односно базје, и да се запалат. Кога гранките ќе се претвореа во јаглен, го носев јагленот дома и го употребував наместо дрва.

Наеднаш, кога отсеков неколку големи дрвја, за да си приготвам јаглен, во подножјето на високиот рид, забележав една дупка под него. Се заинтересирав на каде можеше да води таа. Со голема мака се проврев низ неа и се најдов во една пештера. Пештерата беше многу широка и толку висока, што уште од влезот можев да се исправам целиот. Но треба да признам дека оттука се измолкнав многу поскоро, отколку што влегов.

Загледувајќи се во темнината, забележав две огромни светли очи, што гледаа право во мене; тие светеа како ѕвезди, одразувајќи ја слабата дневна светлина, што проникнуваше однадвор во пештерата и паѓаше право наспорти нив. Не знаев на кој му припаѓаат тие очи - на ѓавол или на човек, но пред да успеам да дознаам за тоа, брзо избегав од пештерата.

По извесно време се созедов и илјадапати се нареков добиче.

„Срамота е да се плаши од ѓаволи оној, кој поминал дваесет години осамен на пуст остров - си реков. - Не може во таа пештера да се наоѓа нешто пострашно од мене“.

И насобирајќи смелост, зграбив една запалена гламна и повторно влегов во пештерата. Но не пречекорив ни три чекори, осветлувајќи си го патот со факелот, и уште посилно од првиот пат, повторно се исплашив: чув длабока воздишка; така воздивнуваа луѓето од болка. Потоа се слушнаа некакви испрекинати звуци како нејасно шепотење и пак тешка воздишка.

Се тргнав назад и се вкаменив од ужас; сето тело ми го облеа студена пот. Но, собирајќи ги сите сили, повторно тргнав напред и во светлината на гламната што ја држев над главата, на земјата видов еден огромен, чудовишно страшен стар прч!

Прчот лежеше неподвижно и тешко дишеше во претсмртна агонија: очиглено умираше од старост. Го потурнав малку со нога, за да видам дали може да стане. Тој се обиде, но не можеше да стане. „Нека си лежи - помислив. - Штом тој мене ме исплаши, претпоставував колку многу би се исплашил секој дивјак, кој би намислил да се вовлече тука!“

Впрочем, уверен сум дека ни дивјак, ни некој друг би можел да се осмели да влезе во пештерата. Само на човек како мене, кој бара безопасно прибежиште, би можело да му падне на ум да се промолкнува во таа пукнатина.

Вториот ден зедов шест големи свеќи, приготвени од мене - во тоа време имав научено да правам многу убави свеќи од лојот на козите, и се вратив во пештерата.

Пештерата беше широка кај влезот но постепено стануваше сè потесна, така што во нејзиното дно имаше потреба да се спуштам на четири нозе и да лазам околу десетина чекори напред, што, треба да кажам, беше доста смел подвиг, зашто сосема не знаев на каде води тој тунел и што ме чека натаму. Но ете, почувствував дека на секој чекор процепот стануваше сè поширок. По малку се обидов да се исправам на нозете и навистина се исправив. Сводот на пештерата се издигна на дваесетина фути. Запалив две свеќи и видов таква великолепна слика, каква што не бев видел никогаш во својот живот. Се најдов во една просторна пештера. Пламенот од моите свеќи се одразуваше во нејзините блескави ѕидови. Тие блескаа со стотици илјади разнобојни светлини. Дали тоа беа бисери или други скапоцени камења? Не знаев. Тоа беше побргу злато.

Никако не очекував дека во длабочината на земјата можат да се кријат такви чудеса. Тоа беше прекрасна пештера. Нејзиното дно беше суво и рамно, покриено со ситен песок. Никаде не се гледаа одвратни мокрици или црвје, никаде - ниту по ѕидиштата, ниту на таванот немаше траги од влага. Единствената неудобност беше тесниот влез, но за мене тоа неудопство беше најскапоценото нешто, зашто толку време барав безопасно прибежиште, а тешко можеше да се најде побезопасно од ова.

Толку многу му се радував на својот наод, што решив без одлагање во пештерата да го пренесам поголемиот дел од оние нешта, што најмногу ги ценев - пред сè барутот и сето резервно оружје, двете ловечки пушки и трите мускети4.

Кога ги пренесував нештата во новиот склад, за првпат го отворив буренцето со навлажен барут. Бев уверен дека тој барут веќе нема да биде за ништо, но се покажа дека водата имала проникнато само тричетири прста наоколу во буренцето; навлажнетиот барут беше се стврднал и беше образувал цврста коричка: под таа коричка целиот преостанат барут се имаше сочувано како јатка на орев во лушпа. На тој начин неочекувано станав сопственик на нови резерви одличен барут.

Колку му се радував на тоа неочекувано откритие! Го пренесов сиот барут во пештерата, за подобро да се сочува, оставајќи си при рака три или четири фунти за случај на напад од страна на дивјаците. Во пештерата ја однесов и сета резерва олово од која правев куршуми.

Сега ми се чинеше дека личам на еден од оние древни џинови кои, според преданијата, живееле во пукнатините на карпите и во пештерите, каде што не можел да се пробие ниеден човек.

„Нека ги - си реков, - нека бидат и петстотини дивјаци што би тргнале да ме бараат по целиот остров, пак нема никогаш да ми го откријат скривалиштето, а дури и да го откријат, нема да се осмелат да ме нападнат!“

Стариот прч, што го најдов во новата пештера, умре на другиот ден и го закопав во земјата таму каде што лежеше: тоа беше многу полесно, отколку да го молкнам надвор од пештерата.

Настапи дваесет и третата година од моето пристигнување на островот. Бев успеал да се навикнам до една таква степен со природата и климата, што, ако не се плашев од дивјаците, кои можеа да дојдат секој миг, од сесрце ќе се согласев да го поминам овде заточен остатокот од мојот живот до последниот час, кога ќе легнев и ќе умрев како оној стар прч.

Во последните години, додека уште не знаев дека ме застрашува напад од дивјаците, си имав измислено и некои други разоноди, со кои се забавував во својата осаменост. Благодарение на тие разоноди го поминував многу повесело времето, одошто порано.

Пред сè, како што веќе реков, го бев научил папагалот да зборува и тој дрдореше толку забавно, зборовите ги изговараше толку разбирливо и јасно, што го слушав со големо задоволство.

Не верувам дека имало друг папагал, кој би можел да зборува подобро од него. Тој живееше кај мене не помалку од дваесет и шест години. Дали ќе живееше уште долго, не знам; Бразилците расправаа дека папагалите живеат до сто години.

Имав уште два папагала, знаеја да зборуваат и обата викаа: „Робин Крусо!“, но не како него. Навистина за неговото умеење јас изгубив многу повеќе време и труд.

Моето куче ми беше одличен сопатник и верен другар во продолжение на шеснаесет години. Потоа тоа кротко умре од старост, но никогаш нема да заборавам колку несебично ме сакаше.

Мачките, што ги бев оставил во домот, исто така одамна станаа полноправни членови на моето големо семејство.

Освен тоа секогаш кај себе држев по две-три козенца, што ги учев да јадат од моите раце. Секогаш имаш и голем број птици: ги ловев на брегот, им ги потсекував крилјата, за да не можат да побегнат, и затоа тие наскоро се припитомуваа и уште кога ќе се појавев на прагот, со весели крици се стрчнуваа накај мене.

Младите дрвциња, што ги имав засадено пред тврдината, одамна се имаа претворено во густа шума и во таа шума исто така се доселија многубројни птици. Тие си правеа гнезда во ниските дрвја, изведуваа пиленца и целиот тој врнеж на живот околу мене ме тешеше и ме радуваше во осаменоста.

На тој начин, повторувам, ако не страхував од нападот од страна на дивјаците, ќе живеев добро и удобно и ќе бев наполно задоволен од својата судбина.





XIX
НАСТАПИ ДЕКЕМВРИ и требаше да ја собирам реколтата. Работев од утро до мрак во полето. И наеднаш в зори, кога излегов од дома, на две милји од мојата пештера, на мој ужас на брегот видов пламен од голем оган.

Се вкаменив од изненада.

Значи на мојот остров одново беа дојдени дивјаците! И тоа не од онаа страна, каде што не одев никогаш, а од оваа, близу до моето живеалиште.

Се притаив во шумичката околу куќата и не смеев да направам ниту чекор, за да не наидам на дивјаците.

Но и во шумата бев многу неспокоен: се плашев, зашто ако дивјаците почнат да се движат низ островот и ако ги забележат нивите, стадото и моето живеалиште, веднаш ќе дознаат дека во тие места живеат луѓе, и нема да се успокојат додека не ме најдат. Не требаше да губам време. Брзо се вратив зад оградата, ги дигнав скалите, за да ги збришам трагите, и почнав да се готвам за одбрана.

Ја наредив целата артилерија, така ги нарекував мускетите, што ги имав поставено врз лафети5крај надворешниот ѕид, ги прегледав и ги наполнив двата пиштола и решив да се заштитувам до последната капка крв.

Останав околу два часа во тврдината и обмислував што да претприемам за да ја заштитам мојата тврдана.

„Колку е жалосно што сета моја војска се состои само од еден човек! - си мислев. - Немам никој да испратам ни на извидување.“

Не знаев што се случува во логорот на непријателот. Таа неизвесност ме измачуваше. Ја зграбив далекугледната цевка, ја потрпрев скалата врз подлегнатиот склон на ридот и се искачив до врвот. Таму легнав врз земјата и ја насочив цевката кон она место каде што го видов огнот. Дивјаците - тие беа деветмина - седеа сосем голи крај огнот.

Се разбира тие го беа запалиле огнот не за да се греат, времето беше жешко. Не, бев уверен дека на тој оган тие готвеа дивјачко јадење од човечко месо! „Дивечот“ сигурно беше веќе приготвен, но не знаев дали тоа беше жив или мртов човек.

Човекојадците беа пристигнати на островот со два чуна, што сега ги имаа оставено на песокот: беше осека и моите ужасни гости сигурно ја чекаа плимата, за да си заминат.

Така и се случи: уште кога почна плимата, дивјаците се втурнаа кон чуновите и отпловија. Заборавив да кажам дека еден или два часа пред да заминат, тие играа танци на брегот: со помошта на далекугледната цевка добро ги распознавав нивните диви движења на телата и скоковите.

Кога се уверив дека дивјаците го напуштија островот и исчезнаа, слегов од ридот, ги префрлив преку рамото двете пушки, ги запнав на појасот двата пиштола, а исто така и големата сабја и без да губам време, се упатив кон оној рид, каде што ги вршев првите набљудувања, откако открив на брегот траги од човечка нога.

Цели два часа одев до тоа место, зашто бев натоварен со тешко оружје, но кога пристигнав и погледнав кон морето, видов уште три чунови со дивјаци, што се оддалечуваа од островот во насока кон материкот.

Тоа ме натера да паднам во ужас. Се втурнав кон брегот и за малку што не извикав од гнев, кога ги видов остатоците од слученото таму свирепо пирување: крв, коски и парчиња од човечко месо, што тие злосторници тукушто ги имаа јадено среде веселие и танц.

Ме обзеде таков револт, почувствував таква омраза спрема тие убијци, што ми доаѓаше жестоко да им се одмаздам заради нивната крвожедност. Се заколнав дека следниот пат, ако повторно на брегот го видам нивниот одвратен пир, оти ќе ги нападнам и сите ќе ги уништам, колку и да се тие.

„Иако загинам во нерамна борба, иако ме раскинат на парчиња - си реков, - не можам да допуштам пред моите очи луѓе да јадат неказнето луѓе!“

Но поминаа уште петнаесет месеци, а дивјаците не доаѓаа. За сето време мојот воинствен жар не угасна; мислев само на тоа, како да ги очистам човечкојадците.

Решив да ги нападнам неочекувано, особено ако повторно се разделат на две групи, како што направија при последното доаѓање.

Тогаш не помислував дури и да ги убијам сите пристигнати дивјаци на островот - да претпоставиме дека тие биле десетмина или дванаесетмина, вториот ден или по една недела, или можеби по еден месец би имал работа со новодојдени дивјаци. А потоа пак со новодојдени и така до бескрај, додека самиот не се претворам во исто таков ужасен убиец какви што беа тие несрени ѕверови, што си ги јадат собраќата.

Петнаесет или шеснаесет месеци поминав во постојана тревога. Не спиев добро, секоја ноќ гледав страшни соништа и често рипав растреперен од леглото.

Одвреме навреме ми се присонуваше дека убивам дивјаци и во сонот јасно ми се оцртуваа деталите на нашите битки.

Дење исто така немав ниту една минута спокојство. Мошне возможно е дека таквата тревожна состојба на духот, на крајот на краиштата, можеше да ме доведе до лудило, ако неочекувано не се случеше еден настан, што веднаш ми ги одвлече мислите во друга насока.

Тоа се случи во дваесет и четвртата година од моето пристигнување на островот, кон средината на мај, ако може да му се верува на мојот скромен дрвен календар.

Целиот тој ден, 1 мај, беснееше силна бура, грмеше и секаше, бурата не замолкнуваше ниту миг. Денот го смени исто толку бурна ноќ. До доцна вечерта читав книга, мачејќи се да забораваме на своите грижи. Одеднаш чув оружен истрел. Ми се стори дека доаѓа откај морето.

Рипнав од местото, мигновено ја потпрев скалата врз издадениот дел на ридот и плашејќи се да не загубам ниедна секунда скапоцено време, почнав да се искачувам нагоре. Токму во моментот кога се најдов на врвот, пред мене далеку во морето блесна светлина и навистина по половина минута се чу втор оружен истрел.

„Во морето тони брод - си реков. - Тој дава сигнал, се надева дека ќе биде спасен. Сигурно во близината се наоѓа друг брод, на кој тој му се обраќа за помош.“

Бев многу вознемирен, но никако не се збркав и успеав да бидам начисто - макар што бев бессилен да им помогнам на тие луѓе, можеби тие ќе можеа да ми помогнат мене.

За миг насобрав прилично прачки што се наоѓаа наоколу, ги ставив на куп и ги запалив. Прачките беа суви: тие веднаш пламнаа и наспроти силниот ветар пламенот се издигна толку високо, што од бродот, ако тоа навистина беше брод, не можеа да не го забележат мојот сигнал. Огнот сигурно беше забележан, зашто уште кога пламна и се издигна пламенот, се чу нов оружен истрел, а потоа уште еднаш и уште еднаш сè од истата страна.

Го поддржував огнот преку цела ноќ до изутрината, а кога сосем се раздени кога предутринската магла се разретчи донекаде, во морето, прво на исток видов некаков темен предмет. Но дали тоа беше дел од брод или бродско платно, не можев да бидам најасно дури ни со далекугледната цевка, зашто беше многу далеку, а морето сè уште беше во магла.

Целото утро го набљудував тој предмети што се гледаше во морето, и наскоро се уверив дека е неподвижен. Остануваше да претпоставам дека е тоа брод што стои.

Бев нестрплив: ја зграбив пушката и далекугледната цевка и се упатив кон југо-источниот брег, кон она место од каде што почунуваше нанизот камења што навлегуваше во мороето.

Маглата веќе беше распрсната и кога се искачив на блиската карпа јасно можев да го распознаам разбиениот брод. Срцето ми се свитка од мака. Очигледно, преку ноќта, несреќниот брод се имаше насукано врз невидливите подводни карпи и почнал да тони на она место, каде што тие го преградуваа патот на бесната морска струја. Тоа беа истите карпи, што еднаш ми го застрашија животот и мене.

Ако преживеаните бродоломци го имаа забележано островот, тие сигурно ќе спуштеа чунови и ќе се обидеа да стигнат до брегот.

Но зошто почнаа да пукаат со оружјата, веднаш откако го запалив огнот?

Можеби, забележувајќи го огнот, тие спуштиле во водата спасителен чун и почнале да веслаат кон брегот, но не можеле да ѝ се спротивстават на збеснатата бура, брановите ги отфрлиле настрана и тие се удавиле? А можеби уште пред бродоломот останале без чунови? Во време на бура се случува и така: кога бродот почнува да тони, често луѓето, за да го поолеснат од товарот, ги фрлаат чуновите зад бродот. Можеби овој брод да не бил сам? Можеби заедно со него во морето имало уште два или три бродови и откако ги чуле сигналите, допловиле до несреќниот собрат и ги прибрале луѓето? Впрочем одвај ли можело да се случи такво нешто: не гледав никакви траги од друг брод.

Но каков удел и да беше ги снашол несреќните, не можев да им помогнам, а можев само да го оплакувам нивното загинување.

Ми беше жал и за нив, и за себе.

Уште помачително, одошто порано, го почувствував тој ден целиот ужас на својата осаменост. Кога го видов бродот, увидов колку силно се бев зажелил за луѓе, колку силно сакав да ги видам нивните лица, да им го слушам гласот, да им ги стискам рацете, да разговарам со нив! Наспроти волјата од устата постојано ми се откинуваа зборови: „Ах, барем два-тројца... не, барем еден од нив да се има спасено и да има допливано доваму! Тој би ми бил другар, пријател и јас би ја споделувал и радоста и маката со него.“

Ниеднаш во сите тие години на осаменост не доживеав толку нездржана желба за дружба со луѓето.

- Барем еден! Ах, да дојдеше барем еден! - повторував илјадапати. И тие зборови разгоруваа во мене таква тага, што кога ги изговарав, ги стегав тупаниците и толку силно стискав со вилиците, што долго потоа не можев да ги отворам.





XX
ДО ПОСЛЕДНАТА ГОДИНА од моето престојување на островот не можев да дознам дали се имаше некој спасено од потонатиот брод.

Неколку денови по бродоломот на брегот спроти местото каде што се имаше разбиено бродот, најдов тело на еден удавен морнар. Го гледав со искрена жал. Тој имаше толку мило, простодушно младешко лице! Можеби, ако беше жив, ќе го засакав и животот ќе ми станеше многу посреќен!

Но нема смисла човек да жала за она што не се враќа. Долго скитав низ крајбрежјето, а потоа повторно се вратив кај удавениот. Тој беше облечен со куси платнени панталони, со сина платнена маичка и морнарска блуза. Според никакви знаци не можеше да се определи неговата националност; во џебовите не му најдов ништо освен два златника и луле.

Бурата стивна и многу сакав да го земам чунот и со него да се доберам до брегот. Не се сомневав дека таму ќе најдам доста корисни работи, што можеа да ми посдужат. Но не ме привлекуваше само тоа. Најмногу ме возбудуваше надежта дека можеби на бродот има останато некое живо суштество, што можам да го спасам од смрт.

„И ако го спасам - си велев, - мојот живот ќе стане многу посветол и порадосен.“

Таа мисла го завладеа целото мое срце: чувствував оти ни дење ни ноќе ќе немам спокој, додека не отидам на разбиениот брод. И си велев:

„Што и да се случи, ќе се обидам да појдам таму. Што и да ме чини тоа, треба да отпловам во морето ако не сакам да ме измачува совеста.“

Со таа решеност побрзав да се вратам во мојата тврдина и почнав да се подготвувам за тешкото и опасно патување.

Зедов леб, една голема стомна со пивка вода, шише рум, кошница со друго јадење и компас. Го префрлив врз грбот овој скапоцен товар и се упатив кон брегот, каде што се наоѓаше чунот. Отцрпувајќи ја водата од него, го истоварив багажот и се вратив по нов. Овој пат зедов една голема торба со ориз, друга стомна со пивка вода, дваесетина мали јачменови лепчиња, шише со козјо млеко, парче сирење и чадор.

Го однесов со мака сето тоа во чунот и се оттурнав од брегот. Отпрвин веслав со веслата и се држев колку што можеше поблиску до брегот. Кога стигнав до североисточниот крај на островот и кога требаше да го дигнам платното, за да се впуштам на отворено море, нерешително запрев.

„Да одам или да не одам?... Да ризикувам или не?...“ - се прашував:

Погледнав во брзиот тек на морската струја што го заобиколуваше островот, си спомнав на каква страшна опасност се имав изложено при првото патување и постепено исчезна мојата решителност. Тука се судираа двете струи и ја увидував дека во која и да попаднам ќе ме однесеше далеку на отворено море.

„Чунот ми е толку мал - си реков, - што е доволно да задува силен ветар и брановите да ме залеат, тогаш неизбежно би загинал.“

Под влијание на тие мисли сосема се исплашив и бев веќе готов да се откажам од својата намера. Влегов во едно мало заливче, го врзав чунот за брегот, седнав на едно ритче и длабоко се замислив, зашто не знаев што да правам.

Но наскоро почна плимата и увидов дека работата не е баш толку лоша: се покажа дека водената струја при осеката доаѓа откај јужната страна на островот, а водената струја на плимата - откај северната, така што, враќајќи се од разбиениот брод, можев да земам насока кон северниот брег на островот и да останев здрав и жив.

Значи немаше од што да се плашам. Одново се окуражив и решив уште утредента изутрина да тргнам на пат.

Настапи ноќта. Преноќив во чунот, а изутрината запловив по морето.

Отпрвин зедов насока на отворено море, право кон север, додека не попаднав во водената струја, која што одеше кон исток. Брановите ме понесоа многу брзо и по неколку часа стигнав до бродот.

Пред очите ми се испречи мрачна глетка: бродот, очигледно шпански, се имаше засукано со носот меѓу две карпи. Задниот дел му беше раскршен; неповреден беше само предниот дел. И двата јарбола беа соборени од основите.

Кога му се приближив на бродот, на палубата се појави едно куче. Тоа ме виде, почна да лае и да квичи, а кога му викнав, скокна во водата и заплива накај мене. Го зедов во чунот. Тоа умираше од глад и жед. Му дадов парче леб и тоа се фрли врз него небаре изгладнет волк во снежна зима.

Кога се најаде кучето, му дадов малку вода и тоа почна да лока толку жедно, што сигурно ќе прснеше, ако го оставев да пие колку што му се сакаше.

Потоа се качив на бродот. Првото што го видов беа два трупа: лежеа, цврсто зграпчени со рацете. По секоја веројатност, кога бродот налетал врз карпите, за сето време го залевале огромни бранови, зашто бурата беше силна, и тие двјцата од страв да не ги исфрлат брановите надвор од бродот се загрнале едниот со другиот и така се удавиле. Брановите беа толку високи и толку често се префрлаа преку палубата, што бродот всушност за сето време се наоѓал во вода и оние, што не биле одвлечкани од брановите, се удавиле во кабините.

Освен кучето на бродот немаше останато ниедно живо суштество.

Голем дел од предметите исто така беше одвлечкан во морето, а оние што беа останати, беа натопени. Навистина имаше уште некои бочви со вино или ракија, но тие беа толку големи, што не се обидував ни да ги подмрднам.

Имаше и неколку сандаци, кои сигурно им припаѓаа на морнарите; два сандака однесов во чунот, без дури ни да ги отворам. Ако наместо предниот беше неповреден задниот дел, сигурно ќе најдев многу работи, зашто дури и во овие два сандака отпосле открив доста скапоцени нешта. Очигледно бродот бил многу богат.

Освен сандаците на бродот најдов буренце со некаков алкохолен пијалак. Буренцето беше полно и со голема мака го довлечкав во чунот. Во една кабина најдов неколку пушки и една голема барутница, а во неа четири фунти барут. Пушките ги оставив, бидејќи не ми требаа, а барутот го зедов. Зедов исто така и една лопата и маша, од која имав голема потреба. Зедов две железни канчиња и едно ѓезве.

Со сиот овој товар и со кучето се оддалечив од бродот, зашто веќе почнуваше плимата. Истиот ден кон еден часот ноќта се вратив на островот премногу изморен и капнат.

Решив багажот да го пренесам во новата пештера, бидејќи таму ми беше поблиску. Ноќта ја поминав пак во чунот, а изутрината, откако каснав, за да се поткрепам, ги истоварив на брегот донесените работи и пооделно ги разгледав. Во буренцето имаше рум, но, да си признам, прилично лош, многу полош од оној што го пиевме во Бразил.

Затоа пак кога ги отворив сандаците, во нив најдов многу корисни и скапоцени работи. Во едниот од нив имаше, на пример, патнички куфер со многу убава и чудна форма. Во куферот имаше многу шишиња со чудесни сребрени затворачи, а во секое шише - прекрасен ароматичен ликер. Таму најдов и четири тегли со вкусно слатко; за жал двете од нив беа разјадени од солената морска вода, но двете беа толку добро затворени, што во нив немаше проникнато ниту капка вода. Во сандакот најдов неколку сосема нови кошули и тој наод многу ме зарадува; освен тоа имаше десетина разнобојни шалчиња и уште исто толку бели платнени шамичиња за нос, што ми направија голема радост, зашто е мошне пријатно во жешките денови човек да си го брише испотеното лице со танка платнена крпичка.

На дното на сандакот најдов три ќесиња пари и неколку мали парчиња злато.

Во другиот сандак имаше куси палта, панталони и друга облека, прилично износени и од евтин плат.

Да си признам, заминувајќи на бродот, мислев дека ќе најдам многу покорисни и поскапоцени работи. Навистина, се збогатив со доста голема сума пари, но од сесрце сите пари би ги дал за три-четири чифта најобични чевли и чорапи, што немав носено веќе неколку години.

Откако го прибрав багажот на сигурно место, повторно се качив во чунот и завеслав крај брегот. Беше веќе доцна ноќ, кога се вратив во живеалиштето. Дома сèѝ беше во полн ред: спокојно, притаено и тихо. Папагалот ме поздрави со ласкави зборови, а козенцата се стрчаа со таква радост кон мене, што не можев да не ги погалам и да не им дадам пресно класје.

Оттогаш поранешниот мој страв како да исчезна и јас заживеав како порано, без секакви немири, ги обработував нивите, ги гледав животните кон кои се приврзав уште повеќе, отколку порано.

Така живеев уште две години во полно задоволство, без да оскудевам од ништо. Единственото нешто што ме интересираше во тие две години беше како да заминам од островот. Откако го видов бродот, што ми ја врати надежта за слобода, мојата осаменост ми стана уште помачна, Денови и ноќи поминував во мечтаење за бегство од овој затвор. Ако имав на располагање некоја гемија, дури и таква со каква што бегав од Маврите, би се впуштил во морето без да му мислам многу и без да ми е грижа каде ќе ме однесеше ветрот.

Најпосле дојдов до уверуваше дека ќе успеам да се извлечам на слобода само во тој случај ако заробам еден од дивјаците што го посетуваат мојот остров. Најдобро би било да заробам еден од оние несреќници, што тие човекојадци ги носеа овде, за да ги распарчат и изедат. Јас ќе му го спасам животот а тој ќе ми помогне да се искубнам на слобда. Но тој план беше многу опасен и тежок: за да го заробам неопходниот дивјак, требаше да нападнам цела група човекојадци и да ги погубам до еден, а тоа нешто одвај ли можам да го сторам. Освен тоа душата ми трепереше при помислата дека требаше да пролеам толку човечка крв, макар и за сопствениот спас.

Долго време се борев со себеси, но најпосле пламената жед за слобода ги надмина сите пробиви на совеста и свеста. Решив по секоја цена да заробам дивјак, веднаш кога ќе дојдат на островот.

И ете речиси секој ден почнав да одам од тврдината до оној далечен брег, до кој најсигурно можеа да се запрат чуновите на дивјаците. Намеравав да ги нападнам неочекувано човекојадците. Но помина повеќе од една и пол година, а дивјаците не се појавуваа. На крајот на краиштата станав толку нетрпелив, што заборавив на секаква претпазливост и, којзнае зошто, си вообразив дека ако ми се случи да се сретнам со дивјаците, ќе се пресметам лесно не само со еден, туку и со двајца или тројца!





XXI
ПРЕТСТАВЕТЕ СИ ЈА мојата зачуденост, кога наеднаш при излегување од тврдината збележав долу, до самиот брег - не таму каде што ги очекував, пет-шест индијски чунови. Чуновите беа празни. Не се гледаа луѓе. Сигурно беа излезени на брегот и се имаа скриено некаде.

Треба да си признам дека многу се збунив, бидејќи знаев дека во секој чун обично седат по шестмина и повеќе. Никако не очекував дека ќе има потреба да се борам со толку многу непријатели.

„Тие не се помалку од дваесет, а можеби и триесетмина. Како ќе можам да ги победам сам!“ - неспокојно помислив.

Ме обзеде нерешителност и не знев што да правам, но сепак се затворив во тврдината и се приготвив за борба. Наоколу беше тивко. Долго ослушнував дали нема оттаму да долетаат криците или песните на дивјаците. Најпосле ми здодеа да чекам. Ги оставив пушките под скалата и се искачив на врвот на ридот.

Беше опасно да ја подавам главата. Се скрив зад врвот на ридот и почнав да набљудувам со далекугледната цевка. Сега дивјаците се имаа вратено кај дивјаците. Тие беа не помалку од триесетмина. Имаа запалено оган на брегот и очигледно готвеа некоја храна на огнот. Не бев најасно што готват, само видов дека играат танци околу огнот со енергични скокови и движења, како што играат обично дивјаците.

Продолжував да ги набљудувам со далекугледната цевка и видов како се стрчаа кон чуновите, извлекоа оттаму двајца и ги повлекоа кон огнот. Како што изгледаше се токмеа да ги убијат. Сигурно до тој момент несреќните лежеа во чуновите со врзани раце и нозе. Дивјаците за миг кутнаа еден од нив. Изгледа дека го удрија по главата со ластегарка или со дрвен меч - обично оружје на дивјаците; веднаш врз него се нафрлија уште двајца-тројца и се зафатија за работа: му го распараа стомакот и почнаа да му ја вадат утробата. Другиот пленик стоеше наблизу и очекуваше да го снајде истата судбина.

Ангажирани околу првата жртва, мачителите имаа заборавено на него. Пленикот се почувствува на слобода и како што изгледаше го обзеде надеж за спас: наеднаш се фрли напред и почна да бега со неверојатна брзина.

Бегаше по песочниот брег кон таа страна, каде што се наоѓаше моето живеалиште.

Да си признам, страшно се исплашив кога забележав дека тој трча право накај мене. Па и како можев да не се исплашам: во првиот миг ми се стори дека мнозина тргнаа да го гонат. Но јас останав на местото и наскоро видов дека по бегалецот трчаа само двајца или тројца, а другите, откако потрчаа малку, постепено заостануваа назад и почнаа да се враќаат кон огнот. Тоа ми ја поврати бодроста. Откако видов дека бегалецот почнува да им се оддалечува на непријателите, конечно се успокоив; ми беше јасно дека ако успее да трча уште половина час со истата брзина, во никој случај нема да можат да го фатат.

Меѓу мојата тврдина и дивјаците што трчаа се простираше тесниот залив, за кој многупати сум зборувал, истиот оној залив, во кој ги запирав скелите, кога ги пренесував предметите од нашиот брод.

„Што ли ќе прави овој несреќник, кога ќе стигне до заливот? - помислив. - Тој ќе треба да го преплива, зашто инаку нема да може да се спаси од прогонувачите.“

Но јас попусто се тревожев за него: без многу да му мисли, бегалецот се фрли во водата, брзо го преплива заливот излезе на другиот брег и се втурна натаму, без да ја намали брзината.

Од тројцата прогонувачи само двајца се фрлија во водата, а третиот не се реши, зашто сигурно не знаеше да плива; тој постоја на брегот, погледа по другите двајца, а потоа се сврти и бавно тргна назад.

Со радост забележав дека двајцата дивјаци, што го прогонуваа бегалецот, пливаа двапати побавно од него.

И за миг сфатив дека дојде времето да дејствувам. Ми затупка срцето.

„Сега или никогаш! - си реков и се втурнав напред. -Треба да го спасам, по секоја цена треба да го спасам овој несреќник! ...“

Без да губам време, се стрчав по скалата во подножјето на ридот, ги зграбив пушките, а потоа со истата брзина се искачив пак на ридот, се спуштив од другата страна и се најдов право откај морето, за да ги запрам дивјаците.

Бидејќи трчав надолу по падината на ридот, по најкусиот пат наскоро стигнав меѓу бегалецот и неговите прогонувачи. Тој продолжуваше да трча, без да се обѕрнува, и затоа не ме забележа.

Му викнав:

- Стој!

Тој се обѕрна и по првиот миг како да се исплаши многу повеќе од мене, отколку од прогонувачите. Му дадов знак со рака да ми се приближи, а јас пак тргнав со бавни чекори спроти двајцата дивјаци што трчаа. Кога првиот се израмни со мене, неочекувано се фрлив врз него и со кундакот на пушката го соборив на земја. Не сакав да пукам, за да не ги исплашам другите дивјаци, макар што тие беа далеку и одвај можеа да го слушнат истрелот, а дури и да го слушнеа, немаше да се сетат што е тоа.

Кога едниот од затрчаните дивјаци падна, другиот се запре забележливо исплешен. Во меѓувреме продолжував да се приближувам спокојно накај него. Но кога дојдов поблизу и во рацете му видов лак и стрела, со која нишанеше на мене, по неволја требаше да пукам. Нанишанив, чкрапнав и го убив наместо.

Иако ги убив и обајцата негови непријатели - така барем можеше да му се чини на несреќниот бегалец, тој беше толку исплашен од искрата и пукотот на истрелот, што ја загуби способноста да се движи; стоеше како закован на местото и не знаеше што да прави: да бега или да остане со мене, макар што сигурно претпочиташе да бега, ако може.

Одново почнав да му викам и да му давам знаци да ми се приближи.

Се разбира: направи два чекора и се запре. А потоа направи уште неколку чекори и одново се запре.

Тогаш забележав дека тој целиот трепери: несреќникот сигурно се плашеше да не ми падне во рацете, да не го убијам веднаш како и другите дивјаци.

Одново му дадов знак да ми се приближи и воопшто гледав да го окуражам на секој начин.

Тој ми пристапуваше сè поблиску и поблиску. Очигледано сакаше да ми изрази благодарност, што му го спасив животот.

Јас благонаколнето му се насмевнав и најсрдечно продолжував да го викам со рака.

Најпосле дивјакот дојде сосема близу. Одново падна на коленици, ја бакна земјата, го притисна челото врз неа, и подигнувајќи ми ја ногата ја стави врз својата глава.

Тоа сигурно значеше дека се колни оти ќе ми биде роб до последниот ден на својот живот.

Го дигнав и со истата благонаклонета, дружељубива насмевка се стремев да му покажам дека нема зошто да се плаши од мене.

Но требаше да се дејствува натаму. Наеднаш забележав дека оној дивјак, што го бев удрил со кундакот, не беше убиен, а само зашеметен. Тој се размрда и почна да се освестува.

Му го посочив на бегалецот:

- Погледни, твојот непријател е уште жив!

Наместо одговор тој изусти неколку зборови и макар што ништо не разбрав, самите звуци на говорот ми се сторија пријатни и слатки: за првпат по дваесет и пет години од мојот живот на островот слушав човечки глас.

Но немав време да им се предадам на таквите размисли: зашеметениот човекојадец се созеде до толку, што веќе седеше на земјата и јас забележав дека мојот дивјак почна одново да се плаши од него. Требаше да го успокојам несреќникот. Јас нанишанив во неговиот непријател, но мојот дивјак покажа со знаци да му ја дадам сабјата, што ми висеше на колкот. Му ја подадов сабјата. Тој ја грабна за миг, се спушти кон непријателот и со еден замав му ја отсече главата.

Тоа многу ме зачуди, зашто овој дивјак во својот живот сигурно не видел друго оружје освен дрвени мечови. Подоцна научив дека овдешните дивјаци за мечови одбираат такво цврсто дрво и го наоструваат толку добро, што со таквиот дрвен меч можеа да отсечат глава не полошо, отколку со челичен.

По таа крвава сцена мојот дивјак „како што ќе го нарекувам и натаму“ со весела смеа се врати кај мене, држејќи ја во едната рака сабјата, а во другата - главата на убиениот; направи пред мене некакви неразбирливи движења и тржествено ги сложи главата и оружјето на земјата крај мене.

Тој виде како го бев застрелал едниот од неговите непријатели и тоа нешто го имаше поразено: не можеше да разбере на кој начин можеше да се убие човек на толку големо растојание.

Тој го посочуваше убиениот и со знаци бараше дозвола да оди да го види одблизу. Со помош на знаци му дадов на знаење дека не му забранувам да ја исполни желбата, и тој веднаш отиде таму.

Приближувајќи му се на трупот, се здрви и долго го гледаше зачудено. Потоа се наведна над него и почна да го врти де на едната де на другата страна.

Кога ја виде раничката, внимателно се загледа во неа. Куршумот го имаше пронижано право во срцето и затоа од дивјакот имаше истечено малку крв. Имаше настанато внатрешно крварење и мигновено го имаше совладано смрт.

Мојот дивјак му го зеде лакот на мртовецот и одново дојде кај мене.

Веднаш се свртив и тргнав натаму, поканувајќи го да ме следи. Се обидов да му објаснам со знаци дека не можеме да останеме овде, зашто дивијаците, што се наоѓаа на брегот, можеа секој миг да се втурнат по нас.

Тој ми одговори, исто така, со знаци дека би требало пред сè да ги закопаме мртовците во песокот, за да не ги пронајдат нерпијателите, ако дојдат наваму. Со помош на знаци се согласив и тој веднаш се зафати со работа. Со зачудувачка брзина со раце ископа толку длабока јама во песокот, што во неа лесно можеше да се смести човек. Потоа тој го довлечка едниот од убиените во јамата и го затрупа со песок; исто така постапи и со другиот - со еден збор, за четврт час тој ги погреба и обајцата.

Потоа му заповедав да ме следи и ние тргнавме на пат. Одевме долго, зашто јас не го однесов во тврдината, а сосема на друга страна - во најоддалечениот дел на островот, каде што се наоѓаше мојата нова пештера.

Во пештерата му дадов леб, грст сушено грозје и малку вода. Тој ѝ се зарадува особено многу на водата, зашто по брзото трчање беше силно зажеднел.

Кога си ги поткрепи силите, јас му го посочив аголот на пештерата, каде што имав послано оризова слама покриена со облека, и со знаци му дадов до знење дека може да се смести за ноќевање.

Кутриот легна и за миг заспа.

Го искористив случајот да ја разгледам подробно неговата надворешност.

Тој беше миловиден, млад човек, висок и строен; рацете и нозете му беа мускулести, силни и истовремено вонредно извајани; навидум имаше околу дваесет и шест години. На лицето не му забележав ништо мрачно или свирепо, тоа беше мажествено и во исто време нежно и пријатно лице и често на него се појавуваше израз на кроткост, особено кога се насмевнуваше. Косата му беше црна и долга и паѓаше на прави прамени на лицето. Челото му беше високо и откриено, бојата на кожата - темно-кафеава и мошне пријатна за гледање. Лицето му беше округло, образите полни, а носот малечок. Устата му беше убава, усните танки, забите рамни и чисти како слонова коска.

Тој спиеше не повеќе од половина час, поправо не спиеше, а дремеше, после скокна на нозете, излезе од пештерата и дојде кај мене.

Во близината, кај кошарата, ги молзев козите. Уште кога ме виде, тој истрча до мене и одново падна на земјата, изразувајќи со севозможни знаци најсмирена благодарност и преданост. Со потпрено лице на земјата, тој одново ми ја стави ногата врз неговата глава и воопшто на секој начин се стремеше да ми ја докаже својата безгранична покорност, давајќи ми на знаење дека засекогаш ќе ми служи во животот.

Разбрав уште многу од тоа што сакаше да ми каже, и се потрудив да го уверам дека наполно сум задоволен од него.

Од тој ден почнав да го учам на најнеопходните зборови. Пред сè му реков дека ќе го викам Петкан „го одбрав тоа име во чест на денот, во кој му го спасив животот“. Потоа го научив да го изговара моето име, го научив исто така да вели „да“ и „не“ и му го протолкував значењето на тие зборови.

Му донесов млеко во глинено грне и му покажав како да го топи лебот во него. Тој веднаш се научи и почна да ми покажува со знаци дека му се допаднало јадењето.

Преноќевавме во пештерата, но кога настапи утрото, на Петкан му заповедав да тргне по мене и го поведов кон тврдината. Му објаснив дека сакам да му подарам некоја облека. Како што изгледаше тој се израдува многу, бидејќи беше сосема гол.

Кога минувавме крај местото каде што беа погребани двајцата убиени дивјаци, тој ми ги посочи гробовите и како да се стремеше да ме убеди дека треба да ги откопаме двата трупа и веднаш да ги изедеме.

Јас се престорив дека многу сум се налутил, дека ми е незгодно дури и да слушам такви нешта, дека ми доаѓа да повратам само при помислата за тоа и дека ќе го презирам и мрзам ако тој се допре до убиените. Најпосле направив решителен гест со кој му заповедав да се отстрани од гробовите, и тој веднаш се отстрани со најголема покорност. Потоа заедно со него се качивме на ридот, зашто сакав да видам дали дивјаците се уште тука.

Ја извадив далекугледната цевка и ја насочив кон она место, каде што вчера ги видов дивјаците. Но тие беа исчезнале: на брегот немаше ниеден чун. Не се сомневав дека си заминале, без дури и да вложат труд да ги побараат своите двајца другари, што беа останати на островот.

Се разбира, тоа ме радуваше, но сакав да соберам поточни информациии за моите неканети гости. Сега јас не бев сам, со мене беше и Петкан и јас станав далеку посмел, а заедно со храброста ме обземаше и љубопитство.

Кај едниот од убиените беа останати лакот и стрели. Му дозволив на Петкан да го земе тоа оружје и оттогаш тој не се разделуваше од него ни дење, ни ноќе. Мојот дивјак се служеше мајсторски со лакот и стрелите. Освен тоа, го вооружив со сабја, му дадов една од пушките, јас ги зедов другите две и тргнавме на пат.

Кога стигнавме на местото каде што вчера пируваа човекојадците пред очите ни се откри таква ужасна глетка, што срцето ми замре а крвта во жилите ми застана.

Но Петкан остана сосем спокоен, зашто сигурно имаше веќе видено такви спектакли.

На многу места земјата беше залеана со крв. Наоколу беа расфрлани големи парчиња печено човечко месо. Целиот брег беше посеан со човечки коски: три черепи, пет раце, коски од три-четири нозе и многу други делови од скелети.

Со помош на знаци Петкан ми раскажа дека дивјаците имаа донесено четворица заробеници: тројцата ги имаа изедено, а тој беше четвртиот. Притоа тој посочи со прст на себеси.

Се разбира, јас не разбрав сè што ми прикажуваше, но сепак доловив нешто. Според него - пред неколку денови дивјаците, под водството на еден непријателски поглавар, воделе голема битка со племето на кое му припаѓаше Петкан. Непријателите ги победиле и заробиле многу луѓе. Победниците ги поделиле заробениците меѓу себе и ги однесле на различни места, за да ги убијат и изедат, исто како што имаше постапено одредот дивјаци, што го имаше избрано за пирување еден од бреговите на мојот остров.

На Петкан му заповедав да запали голем оган, а потоа да ги собере сите коски и парчиња месо, да ги фрли во огнот и да ги изгори.

Забележав дека многу му се сакаше да си касне човечко месо „а тоа не беше чудно, зашто и тој беше човекојадец!“. Но одново со севозможни знаци му дадов на знаење дека ми е одвратна дури и самата помисла за слична постапка, и веднаш го заплашив дека ќе го убијам при најмалиот обид да ја наруши мојата забрана.

Потоа се вративме во тврдината и веднаш се зафатив да го облечам мојот дивјак.

Најпрво му дадов да облече панталони. Во еден од сандаците што ги имав земено од потонатиот брод, најдов платнени панталони; требаше само малку да ги преправам. Потоа му сошив наметка од козја кожа, внесувајќи ја сета своја умешност, наметката да биде што поубава „во тоа време веќе бев доста искусен шивач“, му направив шубара од зајачка кожа, многу погодна и прилично добра.

На тој начин тој се облече од главата до петиците и изгледа беше многу задоволен, уште повеќе што облеката не му беше полоша од мојата.

Навистина, бидејќи не беше свикнал, тој се чувствуваше нелагодно во облеката, зашто во сиот свој живот одел гол; особено многу му пречеа панталоните. Имаше потреба малку да му се преправи облеката, но постепено тој свикна.

Вториот ден почнав да размислувам каде да го сместам.

Сакав да го нагласам поудобно, но уште не бев наполно сигурен во него и страхував да го сместам во живеалиштето. Му направив мал шатор на празното место меѓу двете карпи на мојата тврдина, така што тој се најде зад оградата на дворот на моето живеалиште.

Но тие претпазливи мерки се покажаа сосема излишни. Наскоро Петкан на дело ми ја докажа својата преданост. Не можев да не го признам за пријател и престанав да се чувам од него.

Не верувам дека некој човек некогаш имал толку несебичен, толку верен и предан пријател. Тој никогаш спрема мене не покажуваше ни раздразливост, ни лукавство; секогаш беше услужлив и послушен, приврзан кон мене како дете кон својот роден татко. Уверен сум, што ако имаше потреба, со радост ќе го жртвуваше и својот живот за мене.

Бев многу среќен, што најпосле си најдов другар, и си дадов збор да го научам на сè што можеше да му биде од корист, и пред сè да го научам да зборува на мојот роден јазик, за да можеме да се разбираме. Петкан се покажа толку добар ученик, што поарен не можеше ни да се пожела.

Највредното кај него беше тоа што тој учеше толку прилежно, ме слушаше со таква радост на готовност, беше толку среќен, кога сфаќаше што барам од него, што за мене претставуваше големо задоволство да му давам лекции и да разговарам со него.

Откако заживеавме со Петкан, животот ми стана толку пријатен и лесен, што ако не се плашев од другите дивјаци , ми се чини, без жалење ќе се согласев да останам на островот до крајот на својот живот.





XXII
ПО ДВА-ТРИ ДЕНА откако Петкан се смести во тврдината, ми дојде на ум, ако сакам да го одучам да јаде човечко месо, требаше да го навикнам да јаде месо од животни.

„Нека вкуси козјо месо“ - си реков и решив да го земам со себе на лов.

Рано изутрина отидовме во шумата и, оддалечувајќи се две-три милји од дома, под едно дрво, видовме дива коза со две козенца.

Го фатив Петкан за рака и му направив знак да не мрда. Потоа од големо растојание нанишанив, пукнав и убив едно козе.

Бидејќи не можеше да сфати како можеше човек да убие живо суштество, без да му се приближи макар што порано виде како го убив неговиот непријател, кутриот дивјак сосема се стопи. Тој се растрепери, почна да се порева, ми се чинеше дека наеднаш ќе падне.

Тој не го забележа убиеното од мене козе и бидејќи помисли дека сум сакал да го убијам него, почна да се напипува, за да види нема ли крв по своето тело. Потоа дури и го сврти крајот на наметката, за да види дали е ранет, и кога се увери дека е здрав и читав, падна ничкум пред мене, ми ги преграби нозете и долго ми расправаше нешто на својот јазик.

Зборовите не му ги разбирав, но лесно се сетив дека ме моли да не го убивам.

Бидејќи сакав да го убедам дека немав намера да му нанесувам зло, го фатив за рака, се насмеав, му го посочив убиеното козе и го натерав да оди да го земе. Петкан ја исполни мојата наредба. Додека тој го разгледуваше козето и се обидуваше да сфати како беше тоа убиено, повторно ја наполнив пушката.

Наскоро потоа на едно дрво, на растојание еден истрел од мене, видов една крупна птица, што личеше на нашиот јастреб. Со желба да му објаснам на Петкан што нешто е стрелањето со пушка, го викнав мојот дивјак, му ја посочив со прст најпрво птицата, потоа пушката, а потоа и земјата под дрвото на коешто стоеше птицата, при што сакав да му кажам: „Еве погледни, сега ќе направам така, што таа ќе падне“ - и пукнав. Птицата падна и увидов дека тоа не е јастреб, ами голем папагал. Петкан и овој пат се здрви од страв, и покрај сите мои објаснувања.

Дури сега се сетив што го зачудуваше најмногу, кога пукав со пушката: тој досега ниеднаш немаше видено како ја полнам пушката и сигурно мислеше дека железната прачка има некоја зла волшебна сила, што им носи смрт на човекот, ѕверовите, птиците и воопшто на сите живи суштества, каде и да се наоѓаа тие, блиску или далеку.

Ете зошто и долго потоа тој уште не можеше да ја совлада зачуденоста, во која паѓаше при секој мој истрел.

Ми се чини, ако му дозволев, тој ќе ми се клањаше и мене, и на мојата пушка, како пред богови.

Во прво време тој не се решаваше да се допре до пушката, но затоа пак, кога мислеше дека не го слушам, разговараше со неа како со живо суштество и си вообразуваше дека пушката му одговара. Подоцна тој си призна дека ја молел пушката да го поштеди.

Кога Петкан си дојде малку на себе, го натерав да ми го донесе убиениот дивеч. Тој веднаш се впушти да го донесе, но не се врати брзо, зашто требаше да ја бара долго птицата: се покажа дека не сум ја убил, а само ја бев ранил и таа имаше одлетано доста далеку. На крајот на краиштата тој ја најде и ја донесе; а јас го искористив неговото отсуство и одново ја наполнив пушката. Сметав дека извесно време ќе биде подобро да не му откривам како ја полнам пушката.

Се надевав дека ќе сретнеме уште некој дивеч, но не видовме повеќе ништо и се вративме дома.

Истата вечер му ја одрав кожата на убиеното козе и грижливо му ја исчистив внатрешноста; потоа запалив оган, одрежав парче козјо месо и го сварив во глинено грне. Од месото се направи убава супа. Кога ја вкусив супата, му предложив и на Петкан да ја проба. Варената храна му се допадна многу, но тој се чудеше зошто ја имав посолено. Почна да ми покажува и со знаци дека, според него, солта не е пријатна за вкусот. Зеде во устата со два прста сол и почна да плука, преправајќи се дека му се повраќа, а потоа ја оплакна устата со вода.

За да му одговорам, од своја страна, ставив парче месо без сол во устата и почнав да плукам, покажувајќи му дека не ми годи да јадам без сол.

Петкан упорно се држеше на своето. Не успеав да го навикнам да јаде солено. Одвај по долго време тој почна да го посолува јадењето но пак ставаше сосема малку сол.

Откако го нахранив мојот дивјак со варено козјо месо и булјон, вториот ден решив да го нагостам со печено козјо месо. Го испеков над огнот како што се прави често кај нас во Англија. Од двете страни на огнот се забиваат во земјата два кола, озгора му се става попречен стап, на него се закачува месото и се врти на огнот, додека се опече.

На Петкан мошне многу му се допадна целата таа направа. А кога вкуси од печеното, на неговиот восхит му немаше граници. Со најкрасноречиви гестови ми даде до знаење колку многу му се допаднало тоа јадење и најпосле изјави дека никогаш повеќе нема да јаде човечко месо, а на тоа јас вонредно се израдував.

Утредента му поставив да го оврши и одвее житото. покажувајќи му претходно како се прави тоа. Тој брзо сфати што сакам и почна да работи енергично, и особено кога разбра за што се извршува таа работа. А тој тоа го научи уште истиот ден, кога го нахранив со леб, испечен од нашето брашно.

Наскоро Петкан се научи да работи ништо полошо од мене.

Бидејќи сега требаше храна за двајца, требаше да мислам за иднината. Пред сè беше неопходно да ги проширам нивите и да сеам повеќе. Избрав голема парцела земја и се зафатив да ја оградам. Петкан ми помагаше во работата не само исполнително, туку и многу весело и со јавно задоволство.

Му објаснив дека тоа ќе биде нова нива, што ќе ја засеваме со жито, зашто ние сме двајца и требаше да се снабдиме со леб за двјаца. Него го трогнаа моите грижи за него: со помош на знаци како да се стремеше да ми објасни дека разбира колку многу сега ми се зголемила работата, и молеше да го научам поскоро да врши секаква работа, во која ќе се заложи со сите сили.

Тоа беше најсреќната година од мојот живот на островот.

Петкан се научи до зборува доста добро англиски: ги научи имињата речиси на сите предмети, што го опкружуваа, и на сите оние места каде што го испраќав, благодарение на што ги исполнуваше мошне добро сите мои порачки.

Тој беше многу комуникативен, сакаше да дрдори и јас бев вонредно награден за долгите години на принудно молчење.

Но Петкан ми се допаѓаше не само поради тоа што имав можност да разговарам со него. Со секој одминат ден, сè повеќе ја ценев неговата чесност, срдечна простота и искреност. Постепено силно се приврзав кон него, па и тој од своја страна ме засака толку многу, како што сигурно не беше сакал никој.

Еднаш ми падна на ум да го распрашам за неговото минато; сакав да дознам дали не му е тешко за родниот крај и дали не сака да се врати дома. За тоа време јас го имав научено толку добро англиски, што тој можеше да ми одговара речиси на секое прашање.

И ете јас го прашав за неговото родно племе:

- Дали е храбро тоа племе, Петкане? Дали се има случено некогаш да ги победило своите непријатели?

Тој се насмевна и одговори:

- О, да, ние сме многу храбри и секогаш победуваме во борбата.

- Секогаш победувате во борбата, велиш? Но како се случи така да те заробат?

- О, нашите сепак ги разбија и погубија мнозина од нив.

- Но зошто тогаш рече дека ве совладале? Како ве заробија тебе и другите?

- На она место каде што се борев, непријателите беа многу повеќе. Тие не фатија - еден, двајца, тројца и мене. А нашите ги разбија на друго место, кај што не бев јас. На тоа место нашите заробија еден, двајца, тројца, мнозина, илјада.

- А зошто вашите не ви притекнаа напомош?

- Непријателите заробија еден, двајца, тројца и мене и не однесоа во чун, а во тоа време нашите немаа чун.

- Ај кажи ми, Петкане, што им прават вашите на заробените пленици? И тие ли ги носат во некое оддалечено место и ги јадат, како оние човекојадци што ги видов?

- Да, нашите исто така јадат луѓе... сите јадат.

- А каде ги носат, за да ги изедат?

- На различни места, каде што ќе им падне.

- А доаѓаат ли тука?

- Да, да, доаѓаат и тука. И на разни други места.

- Дали си доаѓал тука со нив?

- Да. Сум доаѓал. Сум доаѓал ене онаму...

И тој покажа кон северо-западниот крај на островот, каде што очигледно се имаа собирано луѓето од неговото племе.

На тој начин се покажа дека мојот другар и пријател Петкан спаѓал во бројот на дивјаците, што ги посетуваа далечните брегови на островот и не еднаш јадел луѓе на она место, каде што подоцна сакаа да го изедат самиот него.

По извесно време, откако решив да го одведам на брегот, таму, каде што за првпат видов купишта човечки коски, Петкан веднаш ги позна тие места. Тој ми раскажа дека еднаш, кога доаѓал, на мојот остров заедно со своите соплеменици, тие убиле и изеле дваесет мажи, две жени и едно дете. Тој не знаеше како да каже на англиски, „дваесет“ и за да ми објасни колкумина изеле, стави еднод-друго дваесет камчиња.

Продолжувајќи го разговорот со Петкан, го прашав дали е далеку мојот остров од онаа земја, каде што живеат дивјаците, и дали чуновите им потонуваат често, кога го поминуваат тоа растојание. Испадна дека пловењето довде е наполно безопасно: Петкан не се сеќаваше за ниеден случај на потонување. Во близината на нашиот остров минуваше морската струја; изутрина таа струеше во една насока и секогаш со попатен ветар, а приквечерум и ветрот, и струјата се враќаа во друга насока.

Отпрвин мислев дека таа водена струја зависи од плимата и осеката и друи подоцна открив дека таа е продолжение на големата река Ориноко, што се вливаше во морето близу до мојот остров. А работ земја на запад и северо-запад, што го сметав за материк, бил големиот остров Тринидат, што се наоѓа спроти северниот дел од устието на истата река.

На Петкан му упатував илјадници различни прашања за таа земја и за нејзиното население: го распрашував дали се опасни тамошните брегови, дали е таму бурно морето, дали таму се многу свирепи луѓето и какви сè народи живеат во близината. Тој одговараше страсно на секое мое прашање и отворено ми кажа за сè што знаеше.

Го прашав, исто така, како се нарекуваа различните племиња дивјаци, кои живееја по тие места, но тој повторуваше само едно: „Карибе, карибе“. Се разбира, лесно се сетив дека тој зборува за карибите што, според нашите географски карти, живеат токму во тој дел на Америка, низ целото крајбрежје - од устието на реката Ориноко до Гијана и до градот Санта Марта6.

Освен тоа тој ми раскажа дека далеку „отаде месечината“, односно од онаа страна, каде што заоѓа месечината, или со други зборови, на запад од неговата татковина, живеат исто такви како мене бели брадести луѓе, притоа тој ги посочи моите долги мустаќи, за кои веќе спомнав порано, и дека тие луѓе „имаат убиено многу-многу човеци“.

Разбрав дека зборува за шпанските завојувачи, кои се имаа прославено со своите жестокости во Америка7.

Го прашав дали имам можност да го препливам морето до белите луѓе.

Тој одговори:

- Да, да, тоа може: треба да се плива на два чуна.

Долго не можев да разберам што сакаше да каже, но најпосле со голема мака се досетив дека на неговиот јазик тоа значи голем чун, барем двојно поголем од обичната пирога.

Тие зборови на Петкан ми донесоа голема радост: од тој ден кај мене се јави надеж дека порано или подоцна ќе си одам одовде и дека за својата слобода ќе му должам на мојот дивјак.





XXIII
ПОМИНАА уште неколку месеци.

Во тоа време Петкан се научи да разбира речиси сè што ќе му кажев. Самиот тој се изразуваше доста брзо, макар што и мошне неправилно на англиски. Малку по малку јас му го раскажав целиот мој живот. Му раскажав како попаднав на островот, колку години живеев тука и како ги поминав тие години.

Уште од порано му ја открив на Петкан тајната на пукањето со пушка зашто за него тоа беше навистина тајна: му ги покажав куршумите, му го објаснив дејството на барутот и го научив да пука. Му дадов наполно да располага со една од моите пушки. Му подарив нож и со тој подарок буквално го усреќив. Му направив кожен појас, само што наместо сабја му дадов секира, која всушност беше исто така добро оружје и освен тоа можеше да служи за секакви домаќински потреби.

Му раскажав на Петкан за европските земји и особено за мојата таковина. Му го опишував нашиот живот, нашите обичаи, му раскажував за патувањата по сите краишта на светот и за пловењето со големи бродови. Му ја објаснив градбата на големите бродови со платна и му расправав како патував со брод, како доживеав бродолом и оддалеку му го покажав местото, каде што нашиот брод имаше наидено на подводни карпи.

Се разбира, му го посочив местото сосема приближно, зашто бродот одамна се имаше разбиено на парчиња, што беа однесени во морето. Исто така му го покажав и оној полуизгниен чун, со кој сакав да се спасам, кога бурата се имаше повлечено кон тој брег.

Откога го виде тој чун, Петкан се замисли и долго молчеше.

Го прашав што мисли и по извесно време тој ми одговори:

- Видов еден таков чун како него. Тој пловеше крај она место, каде што живее мојот народ.

Долго не разбирав што сака да каже: дали дека во нивните места дивјаците пловат со такви чунови, или дека таков чун поминал крај нивните брегови.

Најпосле по долги распрашувања успеав да сфатам дека токму таков чун пристигнал до бреговите на онаа земја, каде што живее неговото племе.

- До нас го довлече бурата - ми објасни Петкан и одново подолго време замолча.

„Сигурно - помислив - некој европски брод доживеал бродолом крај тие брегови. Разиграните бранови го откинале од него чунот и го одвлекле таму, каде што живеат дивјаците.“ Но поради мојата недосетливост ниту ми падна на умот дека во тој чун можело да има луѓе, и продолжувајќи да го распрашувам Петкан, мислев само на чунот.

Ми расправи како изгледал.

Петкан ми го опиша многу подетаљно и наеднаш сосем неочекувано додаде:

- Белите луѓе не потонаа, ние ги спасивме!

- Но зар во чунот имаше бели луѓе? - побрзав да прашам.

- Да - ми одговори, - полн чун со бели луѓе!

- Колкумина беа?

Тој ми ги покажа своите десет прсти, а потоа уште седум.

- Но кај се тие сега? Што се случи со нив?

Тој ми одговори:

- Живи се. Живеат кај нашите.

За миг ми блесна ненадејна мисла: дали тие седумнаесетмина белци не беа од оној брод, што во онаа бурна ноќ се разби близу до мојот остров?

Возможно е, кога бродот налетал врз карпата и виделе дека не можат да го спасат, тие се качиле во чунот, а потоа брановите ги одвлекле кон земјата на дивјаците, каде што биле принудени да се населат.

Јас се намуртив и со строг глас почнав да го распрашувам Петкан каде се сега тие луѓе. Тој повторно возбудено ми рече:

- Тие се живи и добри!

И додаде дека наскоро ќе се исполнат четири години, откако тие бели луѓе живеат кај неговите земјаци и дека тие не ги навредуваат, не ги гибаат, а им даваат полна слобода и секаква храна.

Го прашав:

- Како се случило така, што дивјаците не ги убиле и не ги изеле белите луѓе?

Тој одговори:

- Белите луѓе станаа наши браќа. Нашите ги јадат само оние што ги имаат победено во борба.

Поминаа уште неколку месеци. Еднаш, шетајќи по островот, со Петкан попаднавме во неговата источна страна и се искачивме на врвот на ридот. Како што веќе реков, пред многу години оттаму имав видено еден раб земја, што помислив дека е материкот Јужна Америка.

Впрочем прв на ридот се искачи Петкан, а јас останав малку поназад, бидејќи ридот беше висок и прилично стрмен.

Како и тогаш, денот беше необично јасен.

Петкан долго се загледуваше во далечината и наеднаш извика изненаден, почна да скока, заигра како безумен и почна да ме довикува да се искачам поскоро на ридот. Го гледав зачудено. Никогаш го немав видено толку возбуден. Најпосле тој престана да потскокнува и викна:

- Поскоро, поскоро овде!

Го прашав:

- Што има? Зошто си толку радосен?

- Да, да - ми одговори, - јас сум среќен. Ене таму, погледни... одовде се гледа ... таму е мојата земја, мојот народ...

На лицето му се појави необичен израз на среќа: очите му светеа, како со целото свое суштество да беше устремен натаму, кон тој крај, каде што беа неговите блиски и родители.

Гледајќи ја неговата радост, јас се огорчив.

„Попусто се однесував со толку безгранична доверба спрема овој човек - си реков. - Тој се преправа дека ми е предан пријател, а мисли само на тоа како да избега“.

Јас го меркав со недоверба.

„Сега тој е покорен и кроток - мислев, - но доволно е да се појават наспротива други дивјаци и веднаш ќе заборави дека сум му го спасил животот и ќе ме предаде на соплемениците; ќе ги донесе тука на мојот остров. Тие ќе ме убијат и ќе ме изедат и тој ќе пирува заедно со нив исто толку весело и безгрижно, како порано, кога доаѓале тука да ги празнуваат своите победи над дивјаците од нивните непријателски племиња“.

Оттогаш мојата подозрителност сè повеќе растеше.

Почнав да се поднастранувам од мојот пријател и моето држење спрема него стана суво и студено. Тоа продолжи неколку недели, и, се разбира, бев жестоко несправедлив спрема ова простосрдечно момче.

Додека се сомневав во неговите предавнички намери, тој продолжуваше да се однесува спрема мене со поранешната своја преданост; во секој негов збор имаше толку простодушност и детска доверчивост, што на крајот на краиштата ми стана срам од моите сомневања. Одново во него го почувствував верниот пријател и се обидов бездруго да ја поправам својта вина пред него. А тој дури и го немаше забележано моето студенило, а за мене тоа беше јавно сведоштво за неговата душевна простота.

Еднаш, кога со Петкан повторно се искачувавме на ридот само што овој пат над морето имаше магла и на спротивниот брег не се гледаше, го прашав:

- Што ќе речеш, Петкане, ти се сака ли да се вратиш во родниот крај, кај своите?

- Да - ми одговори, - колку многу би се радувал да се вратам таму!

- Што би правел таму? - продолжив. - Пак ли ќе станеш крвожеден и како порано ќе почнеш да јадеш човечко месо?

Изгледа, моите зборови го возбудија. Тој ја заниша главата и одговори:

- Не, не! Петкан ќе им рече на своите: живејте, како што треба, јадете леб од жито, млеко, козјо месо, но не јадете луѓе.

- Но ако им го речеш тоа, ќе те убијат.

Тој ме погледна и рече:

- Не, нема да ме убијат. Тие со радост ќе се учат на доброто.

А потоа додаде:

- Тие научија многу работи од брадестите луѓе, што пристигнаа со чунот.

- И така, ти сакаш да се вратиш дома, нели? - го повторив прашањето.

Тој се насмевна и рече:

- Не можам да испливам толку далеку.

- Да, но ако ти дадам чун - го прашав - дали би заминал кај своите?

- Би заминал! - возбудено одговори. - Но и ти треба да заминеш со мене.

- Како ќе заминам и јас? - одговорив. - Па тие ќе ме изедат веднаш.

- Не, не, нема да те изедат - возбудено рече. - Јас ќе ги натерам така што нема да те изедат, тие силно ќе те засакаат.

Со тоа Петкан сакаше да каже дека ќе им раскаже на земјаците како сум ги убил неговите непријатели и како сум го спасил неговиот живот. Беше уверен дека тие силно ќе ме засакаат поради тоа.

Потоа тој ми раскажа со каква добрина тие се однесувале спрема седумнаесетте бели брадести луѓе, што бурата ги имаше зафрлено кон бреговите на неговата татковина. И оттогаш, да си признам, кај мене се појави страшна желба по секоја цена да стигнам кај дивјаците и да ги најдам таму белите брадести „човеци“, за кои расправаше Петкан.

Несомнено дека тоа беа Шпанци или Португалци, и бев уверен дека ако успеев да се видам и поприкажувам со нив, ќе измислевме заедно начин за да се извелечеме на слобода. „3а секој случај - си помислив - надежта за тоа ќе беше поголема, кога ќе станевме осумнаесетмина и кога ќе почневме здружено да дејствуваме за општото добро. А што можев да направам јас самиот, без помошници, на моето островче, на четириесет милји од нивните брегови!“

Овој план наполно ми ја запоседна главата и по неколку дена одново заприкажував за него.

Му реков на Петкан дека ќе му дадам чун да се врати во својата татковина, и истиот ден го однесов кај она заливче, каде што се наоѓаше мојот чун. Откако ја исцрпив водата од чунот, го извлечкав кон брегот и му го покажав на Петкан. И двајцата се качивме во чунот за да го испробаме. Петкан се покажа одличен веслач и веслаше со веслата ништо полошо од мене. Чунот брзо пловеше по водата, оддалечувајќи се од брегот, му реков:

- Е, Петкане, да одиме ли кај твоите земјаци?

Тој ме погледна тажно: очигледно според него чунот беше многу мал за едно такво далечно пловење. Тогаш му реков дека имам друг поголем чун, и следниот ден се упативме кон шумата, на она место, каде што го бев оставил првиот свој чун, што не можев да го спуштам во водата. Тој чун му се допадна на Петкан.

- Овој го бидува, го бидува - повторуваше. - Овде може да се стави многу леб, вода и сè.

Но откако беше направен овој чун, поминаа дваесет и три години. За сето време тој се тркалал без секаква грижа под откриено небо, го печело сонцето и го шибале дождови и затоа целиот беше засушен и изгниен. Но тоа не ме поколеба да преземам патување до материкот.

- Ништо, не тагувај! - му реков на Петкан. - Ние ќе направиме исто таков чун и ти ќе заминеш за татковината.

Тој не одговори, но стана многу тажен и мрачен. Кога го прашав што му е, тој ми рече:

- Зошто Робин Крусо му се лути на Петкан? Што сум направил?

- Од каде на каде мислиш дека ти се лутам! Јас не ти се лутам - му реков.

- Не се лутам, не се лутам! - повтори тој шест-седум- пати. - А зошто го испраќаш Петкан да замине кај земјаците и блиските?

- Но нели ти самиот рече дека ти се сака да си заминеш - му забележав.

- Да, ми се сака - одговори, - само што со тебе. И ти и јас. Ако Робин не оди и Петкан нема да оди! Петкан не сака без Робин.

Тој не сакаше дури ни да чуе за тоа да ме остави.

- Но поразмисли самиот - му реков, - зошто да доаѓам и јас? Што ќе правам таму?

Тој ми одговори возбудено:

- Што ќе правиш ли? Многу ќе правиш, добро ќе правиш: ќе ги учиш дивите човеци да бидат добри, умни.

- Мили Петкане - со воздишка му реков, - ти самиот не знаеш што прикажуваш. Како може таков жалосен несреќник како мене да ги учи другите!

- Не е вистина! - растреперено ми одговори. - Ти ме учиш мене, ќе ги учиш и другите човеци.

- Не, Петкане - му реков, - замини без мене, а пак јас ќе си останам овде сам, без луѓе! Па досега сум живеел сам!

Како што изгледаше овие зборови му се видоа премногу навредливи. Тој секавично скокна кон најблизу оставената секира, ја грабна, ја донесе и ми ја подаде.

- Зошто ми ја даваш секирата? - го прашав.

Тој одговори:

- Убиј го Петкана!

- Но зошто да те убијам! Ти не си ми сторил ништо.

- А зошто го бркаш Петкана? - воспалено крикна. - Подобро убиј го Петкан, наместо да го бркаш!

Тој беше потресен до дното на душата. Во неговите очи забележав солзи. Со еден збор, неговата приврзаност кон мене беше толку силна што дури и да сакав не можев да го избркам. Веднаш му реков и потоа често му повторував дека никогаш повеќе нема да споменувам за неговото заминување, кога веќе сака да остане кај мене.

На тој начин конечно се уверив дека Петкан стана предан засекогаш.

Ако сакаше да се врати во татковината, тоа беше бидејќи од сесрце ги сакаше своите соплеменици: се надеваше дека и јас ќе одам со него и ќе ги научам на добро.

Но јас добро сознав дека за тоа, се разбира, немав сили.

Тоа не ми пречеше страшно да копнеам, колку што можеше поскоро, да заминам во татковината на Петкан, за да ги видам „брадестите луѓе“, што живееја таму. Најпосле без никакво одлагање решив да изградам голем чун, со кој ќе можев да се спуштам на отворено море.

Пред сè требаше да одберам соодветно дрво со доволно дебело дно.

За тоа немав никакви пречки: на островот растеа толку огромни дрвја, што од нив можеше да се направи не само чун, туку можеби цела моќна флота. Но јас добро помнев каква грешка сторив, кога ја градев големата пирога во шумата; почнав да ја градам предалеку од морето а потоа не можев да ја довлечкам до брегот. За да не ја повторам таа грешка, решив да најдам такво дрво, што растеше во близината на морето, па да можев без голем труд да го спуштам чунот во водата.

Но до самоти брег растеа предимно танки и ниски дрвја. Го обиколив речиси целото крајбрежје и не најдов ништо соодветно. Во помош ми притекна Петкан: се покажа дека во таа работа тој е повеќе запознат од мене. И до ден-денешен не знам какво беше дрвото од кое тогаш го направивме чунот.

Петкан настојуваше со оган да ја обгориме внатрешноста на дрвото, како што постапуваа дивјаците, кога си правеа пироги. Но јас му реков дека е подобро да го издлабиме со длето и со другите дрводелски алати и кога му покажав како се работи тоа, тој од сесрце призна дека мојот начин е посигурен и подобар. Петкан брзо свикна и со таа работа.

Се зафативме со задоволството да работиме и по еден месец чунот беше готов. Во него вложивме многу труд, го изделкавме со секирите однадвор и направивме вистински поморски чун со цврсти страни; наполно одговараше за нашата цел, бидејќи комотно можеше да вози дваесетмина.

Потоа беа потребни скоро две недели, за да го спуштиме чунот во водата. За тоа приспособивме дрвени валци, но чунот беше толку тежок, а работните раце беа толку малце, што и со валците се движеше многу бавно напред.

Кога го спуштивме чунот во водата, зачудено видов колку вешто се справува со него Петкан, колку брзо го врти десно и лево и колку добро весла.

Го прашав: дали според него е безопасно да тргнеме по морето со ваков чун.

- Ах, да - ми одговори, - со таков чун не е страшно, дури и да дува силен ветар!

Но пред да тргнеме, имав намера да свршам уште една работа, за која Петкан уште не знаеше, а имено: на чунот да ставам јарбол со платно и да направам сидро и бродско јаже. Изработката на јарболот не беше тешка: на островот растеа многубројни прави и стројни кедри. Одбрав едно помладо дрвце - тоа растеше близу до заливот, каде што се наоѓаше нашиот нов чун - и му реков на Петкан да го отсече. Потоа под мое раководство тој ги искастри гранките од стеблото и грижливо го изделка. Јарболот беше готов.

Со изработката на платното требаше да се зафатам самиот. Во складот имав стари бродски платна или поточно парчиња од бродско платно. Но тоа бродско платно имаше повеќе од дваесет и шест години. И бидејќи никогаш не се надевав дека ќе има потреба да шијам бродски платна од него, не му придавав особена важност и не се грижев за да го сочувам. Бев уверен дека целото тоа бродско платно одамна е изгниено. Така и испадна: поголемиот дел од него беше изгниен. Сепак нешто можеше да се искористи од него. Одбрав две позачувани парчиња и се зафатив да ги сошијам.

Таа работа ме чинеше многу време: немав дури ни игли! На крајот на краиштата направив едно прилично жалосно големо триаголно бродско платно, слично на оние што се употребуваат во Англија - таквото платно таму се нарекува „кожја нога“ и освен тоа едно мало платно, наречено „блинд“.

Со платната од овој вид умеев да го управувам најдобро чунот, зашто точно такви платна имаше и оној чун, со кој некогаш избегав од Африка.

Речиси два месеца ги токмев јарболот и платната на чунот, но затоа пак сета работа беше извршена што не може погрижливо. Освен двете платна направив и трето. Тоа платно го зацврстив за носот. Тоа требаше да ни помага да го вратиме чунот при промената на галсот8, за да можевме да пловиме спорти ветрот. А потоа направив одлично кормило и го наместив кај крмата, со што значително се олеснуваше управувањето на чунот.

Бев невешт и неискусен при изработката на морските справи, но ја знаев добро ползата од таквата приспособеност како што беше кормилото и затоа не ги жалев силите за таа работа. Но со неа не се справив толку лесно: само за кормилото ми отиде речиси толку време, колку за изградбата на целиот чун.

Кога сè беше готово, почнав да го учам Петкан да го управува мојот чун, зашто тој немаше никаков поим ниту од кормилото, ниту од бродското платно. Во прво време, кога виде како го вртам чунот со кормилото и како се надува платното де од едната, де од другата страна, тој беше толку зачуден, небаре му покажував некакво чудо.

Притоа под мое раководство тој наскоро се научи да го управува чунот и стана искусен морнар. Само една работа остана речиси недостапна за него - служењето со компасот. Но бидејќи во тие места паѓаа магли само во време на дождовите, компасот не беше многу потребен. Дење ние можбвме да се ориентираме по крајбрежјето, што се гледаше оддалеку, а ноќе - по ѕвездите. Поинаку беше во дождовниот период, но тогаш не можеше да се патува ниту по море, ниту по копно.

Настапи дваесет и седмата година од моето заточение на островот. Впрочем последните три години можеа да не се сметаат, зашто со идењето на мојот верен Петкан животот сосема ми се промени.

Наближуваше дождовниот период, кога најголемиот дел на денот требаше да го поминуваме дома. Требаше да исчекаме да помине тоа време и да преземеме мерки наспрема дождовите, за да не го оштетат чунот. Го однесовме во она заливче, каде што запирав со моите скели, и дочекувајќи ја плимата, го извлековме на самиот брег. Потоа по мој совет Петкан на тоа место, каде што беше чунот ископа мошне длабока јама во такви размери, што чунот можеше да се прибере во неа. Откај морето ја преградивме со цврст насип, оставајќи тесен отвор за водата. Кога при следната плима нашата јама се наполни со вода ние го затворивме насипот, така што чунот остана во вода но морските бранови не можеа да достигнат до него и плимата не можеше да го однесе. За да го припазиме чунот од дождовите, го покривме со дебел пласт гранки под кои тој беше како под покрив. Сега можевме спокојно да го дочекаме убавото време па во ноември или декември да тргнеме со платно по морето.





XXIV
КОГА ПРЕСТАНАА ДОЖДОВИТЕ и кога сонцето повторно огреа, од утро до вечер почнав да се готвам за претстојното пловење. Претходно пресметав колкаво количество резерви можеа да ни потребаат и почнав да ги одделувам неопходните продукти.

Претполагав дека по околу две недели, дури и порано, ќе можевме да го урнеме насипот и да го извлечеме чунот во морето.

Но на нашата експедиција не ѝ беше судено да се оствари.

Едно утро, во време на моите грижи околу заминувањето, ми падна на ум дека нема да биде лошо, меѓу другите продукти за јадење, да земам и малечка резерва месо од желка.

Го викнав Петкан и го замолив да отиде крај морето и да улови една желка. Ние одевме по лов за желки секоја недела, зашто и двајцата им го сакавме месото и јајцата.

Петкан отиде да ја исполни мојата молба, но не помина ни четврт час и трчајќи се врати, ја прескокна како со крилја оградата и пред да успеам да го прашам што има, тој се развика:

- Несреќа, несреќа! Мизерија! Зло!

- Што има? Што се случило, Петкане? - растревожен го прашав...

- Таму, околу брегот - ми одговори, - еден, два, три... еден, два, три чунови!

Од зборовите разбрав дека чуновите се шест но, како што се покажа подоцна, тие беа само три, а тој го имаше повторено бројот, зашто беше многу возбуден.

- Не треба да се плашиме, Петкане! Треба да бидеме храбри! - му реков, за да го окуражам.

Несреќникот беше страшно исплашен. Којзнае зошто, тој помислил дека дивјаците дошле заради него, дека ќе го исечат на парчиња и ќе го изедат. Тој толку силно трепереше, што не знаев што да му правам. Го успокојував како што можев. Му реков дека и јас сум изложен на истата опасност: ако го изедат него ќе ме изедат и мене.

- Но ние ќе се браниме - му реков, - нема да им се дадеме живи во рацете. Треба да започнеме борба со нив и ќе видиш дека ќе победиме! Па нели и ти умееш да се бориш?

- Јас умеам да стрелам - ми одговори, - само што тие се многу, едно чудо.

- Не е страшно - му реков, - ќе убиеме еден од нив, а другите ќе се исплашат од нашиот пукот и ќе се разбегаат. Ти ветувам дека нема да те оставам, ќе се заштитувам храбро, ќе те заштитувам и тебе. Но ветуваш ли дека и ти ќе ме заштитуваш храбро и дека ќе се обидеш да ги исполнуваш сите мои наредби?

- Ако ми заповедаш, ќе умрам, Робин Крусо!

Потоа од пештерата донесе едно големо канче со рум и му дадов да го испие „јас го трошев толку штедливо румот, што ми остана уште прилично голема резерва“.

Потоа ги собравме сите наши пушки, ги прегледавме и ги наполнивме. Освен тоа јас се вооружив како секогаш со сабја а на Петкан му дадов секира.

Приготвувајќи се на тој начин за борба, ја зедов далекугледната цевка и се искачив на ридот, за да извршам извидување.

Ја насочив цевката кон брегот на морето и наскоро ги видов дивјаците: тие беа дваесетина, а освен тоа на брегот лежеа тројца врзани луѓе. Повторувам, чуновите беа само три а не шест. Беше јасно дека целата оваа група дивјаци имаше дојдено на островот со цел да ја прослави победата над своите непријатели. Претстоеше ужасно крваво пирување.

Забележав, исто така, дека овојпат тие имаа слезено не таму, каде што слегуваа пред три години, во денот на нашата прва средба со Петкана, туку многу поблизу до моето заливче. Овде брегот беше низок и скоро до самото море се спушташе густа шума.

Силно се возбудив при помислата, за злостроството, што претстоеше да го извршат. Немаше време за чекање. Слегов од ридот и на Петкан му реков дека треба да ги нападнеме колку што се може поскоро тие крвожедни ѕверови.

Притоа уште еднаш го прашав дали ќе ми помага. Сега тој наполно се имаше соземено од стравот „можеби за тоа помогна румот“ и со бодар, дури и радосен изглед повтори дека е готов да умре за мене.

Ги зедов пиштолите и пушките „другите работи ги зеде Петкан“ и тргнавме на пат. За секој случај ставив во џебот шишенца рум, а на Петкан му дадов да носи голема торба со резервни куршуми и барут.

- Оди по мене - му реков, - не заостанувај назад ни чекор и молчи. Не прашувај ме за ништо. И немој да стрелаш без моја команда.

Приближувајќи се до крајот на шумата од онаа страна, што беше поблизу до брегот, запрев, тивко го викнав Петкан и посочувајќи му едно високо дрво, му заповедав да се изјази на врвот за да погледне дали оттаму се гледаат дивјаците и што прават. Тој го исполни барањето, веднаш слезе од дрвото и ми соопшти дека дивјаците седат околу огнот, дека јадат еден од врзаните заробеници, а дека другиот лежи врзан на песокот.

- Подоцна ќе го изедат и него - сосема спокојно додаде Петкан.

При тие зборови во мене се разгори гнев.

Петкан ми рече дека вториот заробеник не е Индијанец, туку е еден од оние бели брадести луѓе, што со чун пристигнале до неговиот роден брег. „Треба да се дејствува“ - решив. Се скрив зад дрвото, ја извадив далекугледната цевка и јасно го видов белиот човек на брегот. Тој лежеше неподвижно, зашто рацете и нозете му беа престегнати со жилави прачки.

Несомнено тој беше Европеец: беше облечен во облека.

Напред растеа грмушки и среде тие грмушки се издигаше дрво. Грмушките беа мошне густи, така што можев незабележано да се провлечам дотаму.

Макар што бев толку силно разгневен, што ми доаѓаше во истиот момент да јуришам против човекојадците, дури без да помислувам на можните последици, се воздржав и неусетно се провлечкав до дрвото. Дрвото се издигаше на една височинка. Од таа височинка гледав сè што се случуваше на брегот.

Крај огнот, едендодруг, седеа дивјаците. Тие беа деветнаесетмина. Малку понастрана, наведени над врзаниот Европеец, ги имаше уште двајца. Очигледно беа испратени да го донесат заробеникот. Требаше да го убијат, да го исечат на парчиња и да им го раздадат на оние што пируваат.

Му се обратив на Петкан.

- Гледај ме мене - му реков: - тоа што ќе правам јас, прави и ти.

Потоа ја потпрев пушката врз мускетот, и нанишанив во дивјаците. Петкан го направи истото.

- Дали си готов? - го прашав.

- Да, - ми одговори тој.

- Тогаш пукај! - му реков и двајцата пукнавме едновремено.

Нишанот на Петкан се покажа посигурен од мојот: тој уби двајца и рани тројца, а јас убив само еден и ранив двајца. Можете да си претставите каква страшна бркотија предизвикаа нашите пукотници среде групата дивјаци. Оние што останаа живи, скокнаа на нозе и не знаеја на каде да бегаат и на која страна да гледаат, зашто макар што ги заплашуваше смрт, не гледаа од каде доаѓа таа.

Петкан ги исполнуваше моите наредби и не го иставаше погледот од мене. За да не ги оставам дивјаците да се соземат по првите истрели, повторно нанишанив. Петкан точно го подржаваше секое мое движење.

- Дали си готов, Петкане? - пак го прашав.

- Готов сум! - ми одговори тој.

- Пукај! - искомандував.

Два истрела одекнаа речиси едновремено, но бидејќи овој пат пукавме со пушки наполнети со сачми, убивме само двајца „барем толку паднаа“, затоа пак ранетите беа многу.

Облеани во крв тие бегаа по брегот со диви крици како избезумени. Тројца беа тешко ранети, зашто наскро паднаа. Но подоцна стана јасно дека не беа умрени.

Ја зграбив пушката и откако викнав: „Петкане, по мене!“, излегов од шумата на отворено. Петкан не заостана ни чекор од мене. Забележувајќи дека непријателите ме видоа, со силен вик се впуштив напред.

- Викај и ти - му наредив на Петкан.

Тој веднаш се развика уште посилно од мене. За жал моето оружје беше толку тешко, што ми пречеше да трчам. Но јас како да не го чувствував и трчав напред со сите сили право кон несреќниот Европеец, кој, како што веќе реков, лежеше понастрана на песочниот брег меѓу морето и огнот на дивјаците. Крај него немаше ниеден човек. Оние двајцата што се токмеа да го убијат, избегаа уште по првите истрели. Страшно исплашени, тие се спуштија кон морето. Скокнаа во еден чун и почнаа да се оддалечуваат од брегот. Во истиот чун успеаја да скокнат уште тројца дивјаци.

Му се обратив на Петкан и му заповедав да се справи со нив. Тој ја сфати мојата намера, истрча и околу четириесетина чекори, му се приближи на чунот и пукна со пушката. И петтемина паднаа на дното на чунот. Мислев дека сите се убиени, но двајцата веднаш се исправија. Очигледно тие беа паднати просто од страв. Од тројцата други, двајцата беа убиени наместо, а третиот беше толку тешко ранет, што не можеше да се исправи.

Додека Петкан пукаше против непријателите, јас од џебот го извадив ножот и ги пресеков прачките што му ги престегнуваа рацете и нозете на заробеникот. Му помогнав да се исправи и на португалски го прашав кој е. Тој ми одговори:

- Шпанец.

Наскоро тој се созеде и со помош на гестови почна да ми изразува благодарност, за тоа што му го спасив животот.

Приспомнувајќи си за сите мои познанија на шпанскиот јазик, на шпански му реков:

- Сињоре, ќе разговареме подоцна, а сега треба да се бориме. Ако ви останале малку сили, еве ви сабја и пиштол.

Шпанецот со благодарност го зеде и едното и другото и почувствувајќи оружје во своите раце, како да стана друг човек. Наеднаш му надојдоа нови сили. Тој бесно јурна како бура врз злосторниците и за миг пресече двајца на парчиња.

Впрочем, за таков подвиг не се бараше голема сила; несреќните дивјаци, поразени од нашата стрелба, беа толку исплашени, што не беа во состојба ниту да бегаат, ниту да се заштитуваат. Мнозина паднаа просто од страв, како оние двајцата, што паднаа на дното од чунот по пукањето на Петкан, макар што куршумите само пролетаа крај нив.

Бидејќи сабјата и пиштолот му ги дадов на Шпанецот, кај мене остана само пушката. Таа беше полна, но јас го чував полнежот во случај на крајна потреба и затоа не пукав.

Во грмушките, под она дрво, од каде што за првпат го откривме огнот, останаа нашите ловџиски пушки. Го викнав Петкан и му наредив да ги донесе.

Со голема брзина ја исполни наредбата. Му ја дадов мојата пушка, а јас почнав да ги полнам другите, велејќи му на Шпанецот и на Петкан да доаѓаат кога ќе им треба оружјето. Тие изразија полна решеност да им се потчинуваат на моите наредби.

Додека ги полнев пушките, Шпанецот со необична бестрашност ги напаѓаше дивјаците и меѓу нив почна жестока борба.

Во рацете дивјакот имаше огромен дрвен меч. Дивјаците одлично се служеа со тоа смртносно оружје. Токму со таков меч тие сакаа да го убијат Шпанецот, што лажеше крај огнот. Сега тој меч повторно се разврти над неговата глава. Не очекував дека и Шпанецот е толку храбар. Навистина по издржаните маки тој беше сè уште слаб, но се бореше со голема упорност и со сабјата на противникот му нанесе два стршни удара. Дивјакот беше со огромен раст, со силно развиени мускули и цврст. Наеднаш тој го фрли мечот и почнаа да се борат со раце. Дивјакот веднаш го собори Шпанецот на земјата, му се фрли озгора и почна да му ја истргнува сабјата. Забележувајќи го тоа, скокнав и се впуштив да му помогнам. Но Шпанецот не се збуни: тој благоразумно му ја остави сабјата, го извади пиштолот од појасот, пукна врз дивјакот и го уби наместо.

Во тоа време Петкан смело ги преследуваше забеганите дивјаци. Во рацете немаше никакво оружје освен секирата. Со таа секира тој ги докрајчи тројцата дивјаци, ранети од првите наши истрели, и сега не го поштедуваше никого што ќе му паднеше пред очите.

Победувајќи го застрашувачкиот џин, Шпанецот скокна на нозе, се стрча кај мене, грабна една од моите ловџиски пушки и се втурна да брка двајца дивјаци. Тој ги рани и двајцата но бидејќи немаше сили да трча долго, и двајцата дивјаци успеаја да се скријат во шумата.

Размавнувајќи со секирата, по нив се впушти и Петкан. И покрај раните едниот од дивјаците се фрли во морето и почна да плива кон чунот: во чунот се наоѓаа тројца дивјаци што успеаја да се одделат од брегот.

Тројца дивјаци, што се наоѓаа во чунот, веслаа со сите сили, мачејќи се што поскоро да ги одбегнат истрелите.

Петкан пукна два-трипати по нив, но изгледа не погоди нмкој. Почна да ме наговара да земеме еден од чуновите и да тргнеме по нив, додека не успеале да се оддалечат многу од брегот.

Јас исто така не сакав да ги оставиме да побегнат. Се плашев дека кога ќе им раскажеа на своите земјаци за нашиот напад, дивјаците ќе пристигнеа овде во голем број и ќе загазевме. Навистина ние имавме пушки, тие имаа само стрели и дрвени мечови, но ако на нашиот брег запре цела флота од непријателски чунови, ние сигурно ќе бидеме немилосрдно истребени. И затоа се согласив со настојувањата на Петкан. Истрчав кон чуновите, наредувајќи му да ме следи.

Но колку бев изненаден кога, скокнувајќи во чунот, таму видов човек! Тоа беше еден старец-дивјак. Лежеше на дното на чунот со врзани раце и нозе. Изгледа дека и него сакаа да го изедат крај огнот. Бидејќи не разбираше што се случува наоколу, несреќниот за малку не беше умрел од страв.

Го извадив ножот, ги пресеков јажињата што го стегаа и сакав да му помогнам да стане. Но тој не можеше да стои на нозете. Не можеше ни да зборува, а само жално стенкаше: изгледа дека несреќникот мислеше дека го одврзале за да го заколат и изедат.

За миг дотрча Петкан.

- Кажи му на овој човек - му се обратив на Петкан, - дека е слободен, дека нема да му сториме ништо лошо и дека неговите непријатели се уништени.

Петкан поразговара со старецот, на кој јас му бев ставил во устата неколку капки рум.

Радосната новина дека е слободен, го оживеа несреќникот: се исправи во дното на чунот и изусти неколку зборови.

Не можете да си претставите што стана со Петкан! Дури и најрамнодушниот човек би се трогнал до солзи, ако го видеше во тој момент. Уште кога го чу гласот на старецот и му го виде лицето, тој му се фрли да го прегрнува и бакнува, заплака, се насмеа, го притисна до градите, се развика, а потоа почна да скока околу него, запеа, затанцува, и пак заплака, ги размавта рацете, почна да се удира по главата и лицето - со еден збор, се држеше како полуден.

Го прашав што се случи, но тој долго не можеше да ми објасни. Најпосле, соземајќи се малку, ми рече дека овој човек е неговиот татко.

Не можам да најдам зборови за да изразам колку многу ми се допадна таа бурна пројава на синовата љубов! Никогаш не сум помислувал дека грубиот дивјак може толку да биде среќен и да се радува при средбата со својот татко.

Но едновремено не можев да не се насмеам на безумните скокови и гестови, со кои синот ги изразуваше своите чувства. Десетпати скокаше од чунот и повторно скокаше во него; де раскопчувајќи ја наметката и силно притиснувајќи ја главата на татка си до градите, де почнувајќи да му ги трие вкочанетите раце и нозе.

Забележувајќи дека старецот не може да ги движи ниту рацете, ниту нозете, го посоветував да му ги истрие со рум и Петкан веднаш почна да го трие.

Се разбира, ние дури заборавивме на бегалците; во тоа време нивниот чун се оддалечи толку многу, што веќе се скри од нашите погледи.

Ние не се ни обидовме да тргнеме да ги гониме и, како што разбравме подоцна, постапивме многу добро, зашто по два часа задува жесток ветар, што сигурно ќе ни го превртеше чунот. Тој дуваше откај северозапад, токму спроти бегалците. Тие не верувам дека можеле да ѝ се спротивстават на таа бура; и веројатно загинаа од брановите, пред да ги стигнат своите родни брегови.

Неочекуваната радост толку силно го возбуди Петкан, што не смеев да го одделам од татко му. „Треба да го оставам да се смири“ - си помислив и се оддалечив.

Тоа продолжи долго. Најпосле го викнав Петкан. Тој се стрча кај мене со весела насмевка, задоволен и среќен. Го прашав дали му дал леб на својот татко. Заниша огорчено со главата:

- Нема леб: ова гадно куче изеде сè и не остави ништо.

И посочи на себеси.

Тогаш ги извадив од торбата сите свои продукти, што ги имав - малечка пита и два-три грста суво грозје, - и му ги дадов на Петкан. И тој почна да го храни татко си со толку нежна грижа, како да хранеше малечко дете. Забележувајќи дека целиот трепери од возбуда, го посоветував да ги поткрепи силите со остатокот рум, но тој и румот му го даде на татко си.

По една минута Петкан веќе трчаше како луд некаде. Тој воопшто трчаше необично брзо. Попусто викав по него за да ми каже каде оди. Но тој исчезна.

Меѓутоа, по четврт час се зададе, одејќи значително побавно. Кога дојде поблизу видов дека носи нешто. Тоа беше земјена стомна со пивка вода, што ја носеше за татко му. За таа цел тој трчаше дури до дома, во нашата тврдина не заборавајќи да донесе и две големи парчиња леб. Лебот ми го даде мене, а водата му ја однесе на старецот, дозволувајќи ми да се напијам неколку голтки, бидејќи и јас бев многу жеден. Водата го оживеа старецот подобро отколку алкохолот: тој умирал од жед.

Кога старецот се напи, го викнав Петкан и го прашав дали останала вода во стомната. Тој ми рече дека има уште вода и му наредив да му даде на нерсреќниот Шпанец, кој изнемоштуваше од жед не помалку од старецот. Му испратив на Шпанецот и парче леб.

Шпанецот сè уште беше многу слаб. Седеше капнат на една полјанка под дрво. Дивјаците го имаа стегнато толку цврсто со јажињата, што сега рацете и нозете му беа потечени.

Кога пиеше пресна вода и си каснуваше од лебот, му се приближив и му подадов една шепа суво грозје. Тој ја дигна главата и ме погледна со голема признателност, а потоа се обиде да стане, но не можеше - толку силно го болеа потечените нозе. Кога го гледав овој болен човек тешко можев да си претставам дека при таа своја умора, пред малку, тој можеше толку достоинствено да се пресметува со силниот непријател. Го посоветував да седи и да не се движи и му нарачав на Петкан да му ги истрие нозете со рум.

Додека се грижеше за Шпанецот, секој две минути, а можеби и почесто, Петкан се вртеше да види дали татко му нема потреба од него. Петкан му ја гледаше само главата на старецот, Петкан виде дека главата беше исчезната, и во истиот миг скокна на нозе. Тој не трчаше, ами леташе: како нозете да не му допираа врз земјата. Но кога дотрча до чунот и виде дека татко му си легнал да се почине и спокојно лежи на дното на чунот, веднаш се врати кај нас.

Тогаш му реков на Шпанецот дека мојот другар ќе му помогне да стане и ќе го одведе до чунот, со кој ќе го однесеме во нашето живеалиште.

Петкан, кој беше крупен и силен, го дигна како дете, го префрли на грбот и го понесе. Кога стигна до чунот, претпазливо го спушти најпрво на страната, а потоа на дното до татко си. Потоа излезе на брегот, го турна чунот во водата, пак скокна во него и ги зеде веслата. Јас тргнав пеш.

Петкан беше одличен веслач и наспроти силниот ветар чунот се носеше толку брзо покрај брегот, што не можев да го престигнам.

Петкан успешно го дотера чунот до нашиот залив, го остави таму татко си и Шпанецот и брзо се врати назад по брегот.

- Кај трчаш? - го прашав, кога помина крај мене.

- Одам да го донесам уште едниот чун! - викна тој без да запре, и како виор продолжи натаму.

Трчаше толку брзо, што не можеше да го стигне ниту човек, ниту коњ. Кога стигнав до заливот, пристигна и тој со другиот чун. Скокна на брегот и почна да им помага на новите гости да излезат од чунот, но и двајцата беа толку ослабени, што не можеа да се држат на нозете.

Кутриот Петкан не знаеше што да прави.

Се замислив и јас.

- Остави ги засега нашите гости на брегот - му реков - и оди по мене.

Отидовме во блиската шумичка, отсековме дветри дрвца и криво-лево направивме една носилка, со која ги однесовме болните до надворешниот ѕид на нашата тврдина.

Овде веќе сосема се збркавме и не знаевме што да правиме. Се разбира, немавме сили да ги префрлиме тие двајца мажи преку толку висока ограда. Требаше пак да помислиме. Што да правиме? Ние со Петкан се зафативме со работа и по околу два часа приготвивме еден шатор од бродско платно, врз кој натрупавме гранчиња.

Во тој шатор наместивме две легла од оризова слама и четири ќебиња.





XXV
ОТКАКО ИМ ГО УСЛАГОДИВ живеалиштето на нашите болни гости, кои тукушто ги спасивме од ропство, и ги воведовме под покривот на нивниот нов дом, каде што можеа да починат и да ги поткрепат силите, требаше да им приготвиме јадење. Го испратив Петкан да донесе едно козенце од моето стадо. Под мое раководство, откако го закла, го испече козјото месо и направи добар булјон. Го зачинивме булјанот со јачмен и ориз и стана многу вкусна супа. Готвењето се одвиваше надвор од надворешниот ѕид, зашто како што реков погоре, никогаш не палев оган внатре во тврдината.

Ја наредивме масата во новиот шатор и четворицата ручавме во новото живеалиште.

Јас бев домаќинот и ги занимавав гостите. Петкан ми служеше како преведувач не само кога зборував со татко му, но и со Шпанецот, бидејќи Шпанецот доста добро го знаеше јазикот на дивјаците.

Кога се наручавме или поточно се навечеравме, го замолив Петкан да го земе едниот чун и да оди да ги донесе пушките, што беа останати на местото на битката; следниот ден го испратив да ги закопа труповите на убиените, а исто и ужасните остатоци од крвавото пирување.

Петкан ја исполни точно порачката. Тој ги уништи толку грижливо сите траги од дивјаците, што кога отидов одново на тоа место, не можев веднаш да го познаам. Само по дрвјата на крајот на крајбрежната шума можеше да се дознае дека човекојадците пирувале токму тука.

По неколку дена, откако моите нови гости починаа и се посозедоа од преживеаните испитанија, со помош на Петкан почнав да разговарам со нив.

Пред сè го прашав таткото на Петкан дали не се плаши дека побегнатите човекојадци можат да се вратат на островот со цела тајфа други дивјаци и да се пресметаат жестоко со нас. Старецот одговори дека според него побегнатите дивјаци на никој начин не можеле во таква силна бура да стигнат до своите родни брегови и дека сигурно чунот им се превртил и сите се издавиле.

- А во случај да останале живи - рече тој, - брановите ги однесле некаде настрана и ги довлечкале до земја на непријателско племе, каде што неизбежно ќе ги изедат.

Откако замолкна малку, старецот продолжи:

- Но дури и да стигнале среќно до своите домови, тие и тогаш би се плашеле да се вратат. Тие беа толку многу исплашени од вашиот неочекуван напад, од пукотот и огнот на истрелите, што сигурно ќе им речат на своите соплеменици дека нивните другари загинале од гром и молња. А вас двајцата - тебе и Петкан - тие ве сториле разгневени духови, ѓаволи, што слегле на земјата за да ги уништат. Ги чув како си зборуваа меѓусебе. Тие не можат да си претстават дека простосмртниот може да издишува пламен, да говори со грмеж и да убива од далечно растојание дури и без да дигне рака.

Старецот беше во право. Подоцна се научив дека долги години по тоа ниеден дивјак не се решавал да стапне на мојот остров. Очигледно дека бегалците, што ние ги сметавме за загинати, сепак се вратиле во татковината и со своите страшни раскажувања ги исплашиле и другите дивјаци. Возможно е во ниното племе да се создала легенда дека секој, што ќе стапне на брегот на овој волшебен остров, ќе биде уништен со оган од боговите.

Бидејќи не го предвидував тоа, долго време бев во постојана будност, очекувајќи ја одмаздата на дивјаците. Но со малата армија секогаш бев готов да влезам во битка: ние бевме четворица и ако против нас се закажеа стотина непријатели, немаше да се уплашиме да стапиме во борба со нив.

Но тие можеа да бидат двесте или триста и тогаш ќе не победеа.

Поминаа деновите а чуновите на дивјаците не се појавуваа. И затоа сè почесто и почесто се навраќав кон старата идеја - да се упатам кон материкот. Таткото на Петкан не еднаш ме уверуваше дека можам исцело да сметам на срдечен прием кај неговите земјаци, зашто ги спасив син му и самиот него од смрт.

Но по еден сериозен разговор со Шпанецот почнав да се сомневам дали заслужува да го исполнам својот план. Шпанецот ми рече дека, макар што дивјаците ги примија седумнаесетте Шпанци и Португалци, што го преживеаја бродоломот крај нивните брегови, сепак тие Европејци живеат сега во крајна беда, понекогаш дури и гладуваат. Дивјаците не ги притегаат и им даваат полна слобода, но тие и самите живеат толку сиромашно, што не секогаш можат да исхранат уште некој човек.

Го прашав Шпанецот за деталите околу нивното последно половење и тој ми соопшти дека нивниот брод заминувал од Ро де ла Плата за Хавана, каде што требало да истовари сребо и кожи и да натовари европски стоки, какви што таму имало многу.

Во време на бурата петмина од нивната бродска команда се удавиле, а другите по повеќедневни страдања и ужаси, исцрпени од жед и глад, најпосле пристигнале во земјата на човекојадците. Откако дошле во таа земја, тие доживувале очаен страв, зашто секој миг очекувале да ги изедат дивјаците. Тие имале огнострелно оружје, но немале ниту барут, ниту куршуми: барутот, што го зеле во чунот, бил наполно наводенет, а тоа што им останало, го потрошиле одамна, зашто во прво време можеле да си наоѓаат храна само преку лов.

Го прашав каква судбина според него ги очекува неговите другари во земјата на дивјаците и дали тие се обидувале да заминат отаде. Тој ми одговори дека многупати се советувале по тоа прашање, но сè завршувало со солзи и тажење.

- Па ние немавме - ми објасни тој - ни чун, со кој ќе отпловиме на отворено море, ниту алати за да изградиме таков чун, ниту прехранбени продукти.

Тогаш му реков:

- Ќе зборувам отворено со вас. Што мислите - дали вашите другари ќе се согласат да се пресеалат овде, на мојот остров? Од сесрце би ги поканил да дојдат. Ми се чини дека сите заедно би пронашле начин да дојдеме до некоја крајбрежна земја, а оттаму да заминеме во татковината. Ме плаши само едно: кога би ги поканил да дојдат, би требало да им се предадам во рацете. Уште повеќе ако се покажат злонамерни и лукави луѓе? И уште повеќе ако на моето гостоприемство ми платат со предавство? Одделни луѓе воопшто не знаат за чувството на благодарност. Меѓу нив можат да се најдат и подлеци. А вие ќе се согласите дека тоа би било мошне навредливо: да ги спасиш луѓето од неволја, само за да се најдеш како нивни заробеник во Нова Шпанија. Подобро би било да те изедат дивјаците, отколку да им паднеш во немилосрдните нокти на поповите. Ако вашите другари - продолжив - дојдат овде, уверен сум дека при толку многу работници нема да не чини никаков труд да соградиме голем брод, со кој би отпловиле кон југ и би стигнале до Бразил или да се упатиме кон север - до шпанските колонии. Но, се разбира, ако во рацете им го дадам оружјето, а тие од благодарност за добрината ми го свртат тоа оружје против мене, ако, искористувајќи го тоа, што се посилни од мене, ми ја одземат слободата - тогаш ќе ме натераат да сожалувам што сум им направил толку добрина.

Шпанецот ми одговори со полна искреност:

- Моите другари доживуваат такви тешки искушенија и толку добро ја знаат целата безизлезност на својата положба, што не можам ниту да помислам дека можат да постапат лошо со човекот, што ќе им помогне да се спасат од ропството. Ако сакате - продолжи тој, - заедно со овој старец ќе појдам кај нив, ќе им го пренесам вашиот предлог и ќе ви донесам одговор. Ако се согласат со вашите услови, од нив ќе земам свечена заклетва, дека ќе дојдат со вас во оваа земја, што ќе им ја посочите, и дека до враќањето дома неприкосновено ќе ви се потчинуваат како на командир. Вие ќе заповедате, а ние ќе се потчинуваме. Ако сакате, ќе направиме писмен договор, секој од нас ќе го потпише и јас ќе ви го донесам.

Потоа ми рече дека е готов да се заколне веднаш на верност.

- Ви се колнам дека ќе ве служам до гробот! - така тој го заврши својот говор. - Вие ми го спасивте животот и јас ви го предавам во вашите раце. Будно ќе ги демнам моите сонародници да не ја нарушат дадената пред вас клетва и секогаш за вас ќе се борам до последната капка крв. Но јас гаранитрам за моите земјаци: сите до еден се чесни луѓе, многу сигурни и меѓу нив нема ниеден предавник.

По тие искрени зборови сите мои сомневања исчезнаа и решив да се обидам да ги спасам тие луѓе. Му реков на Шпанецот дека ќе ги испратам кај нив него и старецот.

Но кога сè беше готово за да отпловат, Шпанецот наеднаш рече дека е подобро да ја одложиме намерата за неколку месеци или можеби за една година.

- Пред да ги поканиме гостите - рече тој, - треба да се погрижиме за нивното прехранување.

Тој имаше право. Нашите продукти беа малку. Тие одвај ни стигнуваа за четворицата, а ако дојдеа нашите, ќе ги уништеа ,сите наши резерви за една недела и ќе бевме изложени на глад и смрт.

- И затоа - ми рече Шпанецот - ве молам да ми дозволите да изорам ново парче земја. Оставете ни го тоа на тројцата, ние ќе се зафатиме веднаш со работа и ќе ги засееме сите зрна, што можете да ги одделите за семе. Потоа ќе ја дочекаме жетвата, ќе го ожнееме житото и ако биде доволно за прехранување на новите луѓе, тогаш јас и таткото на Петкан ќе отидеме да ги донесеме. Ако дојдат тие уште сега на островот, ќе се појави голема беда, а тоа е непожелно, зашто бедата може да предизвика меѓу нив расцеп и меѓусебна омраза.

Ми се допадна остроумната проникливост на овој човек. Констатирав дека тој навистина се грижи за мене и дека од сесрце ме сака. Требаше незабавно да постапам според неговиот совет.

Веднаш четоврицата се зафативме да ја изораме новата нива. Веќе ја раскопавме почвата - до колку ни овозможуваа дрвените сечила - и по еден месец, кога дојде време за сеидба, ние имавме големо парче добро разорана земја, на која ги посеавме сите зрна, што можев да ги одделам за семе.

Сега, кога бевме четворица, дивјаците можеа да бидат опасни за нас само ако дојдеа во мошне голем број. Ние не се плашевме од дивјаците и слободно се движевме по целиот остров. И бидејќи сите мислевме само на тоа како да се мавнеме поскоро одовде, секој од нас од сесрце се трудеше за остварувањето на тие надежи. Во време на нашите скитања по островот јас ги одбележував дрвјата што можеа да се користат за изградување брод, Петкан и татко му ги сечеа тие дрвја, а Шпанецот го поставив да раководи со нивната работа.

Им покажав со каква неимоверна мака се делкаше секоја штица од стеблото на дрвото и сите заедно почнавме да приготвуваме нова резерва штици. Изделкавме околу дестина. Тоа беа цврсти дабови штици. На секој му е јасно колку тешка работа вложивме во тоа.

Истовремено се стремев по можност да го зголемам малото стадо. За таа цел двајца од нас секојдневно одеа да ловат диви козенца, така што наскоро го зголемивме стадото со дваесетина грла.

Потоа ни претстоеше уште една важна работа: требаше да се погрижиме да се снабдиме со суво грозје, бидејќи лозјето почна веќе да узрева. Собравме и исушивме огромно количество грозје. Напоредно со лебот сувото грозје беше нашата основна храна.

Наближи времето за жетва. Реколтата на оризот и јачменот не беше лоша. Навистина ние очекувавме дека ќе биде подобра, но сепак таа беше толку изобилна, што сега можевме да прехраниме дури и педесетмина. Исто толкавото количество жито, можеше наполно да ни стигне не само за прехранувањето на целиот наш колектив до следната реколта, туку со резервите храна можевме без страв да се впуштиме во пловење и да стигнеме до кој и да било брег на Јужна Америка.

Но каде ќе го сместиме целиот ориз и јачмен? За тоа ми беа потребни големи кошници и ние веднаш се зафативме да ги плетеме. Шпанецот се покажа необично вешт мајстор во таа работа.

Сега, кога имав доволно месо и жито за прехранување на очекуваните гости, му дозволив на Шпанецот да земе чун и да отиде да ги доведе. Строго му порачав да не носи ниеден човек, без да земе од него клетва и ветување дека нема да ми направи никакво зло, нема да ме нападне со оружје во рака, туку обратно, ќе ме заштитува од сите непријатели. Таа клетва тие требаше да ја дадат писмено и секој требаше да се потпише под неа.

Во тој миг, кој знае зошто, заборавив дека Шпанците, што имаат доживеано бродолом, нема ниту перо, ниту мастило.

Со тие упатства Шпанецот и стариот дивјак тргнаа на пат со истиот чун, со кој беа донесени на мојот остров.

Колку пријатно ми беше кога ги снабдив со сè неопходно за тоа пловење! Првпат по моето дваесет и седумгодишно заточеништво на островот можев да се надевам дека ќе се избавам на слобода. На тие луѓе им дадов големи резерви суво грозје и леб, за да стигнат и за нив и за нашите идни гости.

Најпосле ги качив во чунот и им пожелав добар пат. На збогување се договоривме дека кога ќе ги носат наваму Шпанците, ќе дигнат знаме на чунот на отворено море, за да знам оддалеку дека се тие.

Тие отпловија при силен ветар во октомври. За жал не можам да го означам точниот датум, зашто, откако еднаш ја загубив точната сметка на деновите и неделите, повеќе не можев да ја утврдам.

Помина доста долго време по заминувањето на моите предвесници. Ги очекував секој ден. Сè ми се чинеше дека задоцнуваат, дека требаше да се вратат уште пред осум дена. Наеднаш се случи нешто непредвидено, што ми се немаше случено досега, додедка бев на островот.

Едно рано утро, кога уште спиев длабоко, дотрча кај мене Петкан и силно извика:

- Доаѓаат! Доаѓаат!

Скокнав, за миг, се облеков, се префрлив преку оградата и заборавјаќи на секаков страв истрчав во шумичката. - Овде му е местото да кажам дека таа беше порасната толку многу, што побрзу можеше да се нарече шума.

До толкава степен заборавив за секоја опасност, што како никогаш, не зедов никакво оружје. Бев цврсто уверен дека се враќа Шпанецот со своите пријатели.

Но бев изненаден кога на пет милји од брегот во морето видов непознат чун со триаголно платно! Чунот беше упатен право кон островот и подгонет од силен попатен ветар, брзо се приближуваше. Тој не доаѓаше откај материкот, а откај јужниот крај на островот.

Со еден збор, тоа не беше оној чун што го очекувавме толку денови.

За секој случај требаше да се приготвиме за одбрана.

Му реков на Петкан да се скрие во шумичката и внимателно да испита какви луѓе се наоѓаат во чунот, зашто не знаевме дали се тоа непријатели или пријатели. Потоа се вратив дома, ја зедов далекугледната цевка и со помош на скалата се искачив на врвот на ридот, па, без да ме забележат, да ја разгледам целата околина, веднаш така постапив, плашејќи се од непријателски напад.

Не успеав уште да се искачам на ридот, кога забележав брод.

Тој стоеше укотвен до југоисточниот крај на островот на осум милји од моето живеалиште. Од брегот до него немаше повеќе од пет милји. Бродот несомнено беше англиски, па и чунот, како што можев да се уверам сега, беше англиски чун.

Не можам да изразам какви сè разновидни чувства пробуди кај мене тоа откритие.

Мојата радост, кога го видов бродот, притоа англиски мојата радост од претстојната средба со моите сонародници - значи со пријатели - беше надвор од секаков опис.

Заедно со тоа некаква тајна тревога, што не можев со ништо да си ја објаснам, ме тераше да бидам на штрек.

Пред сè си го поставив прашањето: зошто овој англиски трговски брод се одбил во овие места, кога, доколку знаев, беа далеку од сите трговски патишта на Англичаните. Знаев дека овде го немаше донесено бура, зашто во последно време немаше бури. Дури ако на бродот навистина се наоѓаат Англичани, не требаше во прво врме да им се јавувам пред очите, зашто постоеше веројатност дека не дошле овде заради добро. Беше подобро и натаму да останам на островот отколку им се доверев на сомнителни луѓе и да им се дадев во рацете на некакви разбојници или убијци!

Стоев на ридот, продолжувајќи го следам приближувањето на чунот кон островот.

Наеднаш тој направи остар заврт и тргна крај брегот во посока на она заливче, каде што некогаш запирав со своите скели. Очигледно луѓето во чунот одбираа место, за да запрат. Тие не го забележаа заливчето, а го запреа чунот на друго место, на околу половина милја од него.

Бев среќен што тие запреа токму таму, зашто ако влезеа во заливчето, ќе се најдеа, така да се каже, пред прагот на моето живеалиште и - којзнае! - можеби ќе ме прогонеа од мојата тврдина и ќе ограбеа сè што имав таму.

Луѓето излегоа на брегот и јас се уверив дека навистина се Англичани или барем мнозинството од нив.

Навистина еден-двајца од нив изгледаа Холанѓани, но како што се покажа подоцна, сум згрешил. Сите беа единаесетмина.

Очигледно тројца од нив беа донесени овде во својство на заробеници, зашто не забележав кај нив никакво оружје и ми се стори дека нозете им беа врзани. Видов како петмина, што искокнаа први на брегот, ги молкнат од чунот.

Како што изгледаше, едниот од заробениците молеше за нешто: движењата на рацете му изразуваа и страдање и молба, и очај.

Очигледно беше многу возбуден. Другите двајца исто така се молеа за нешто и ги протегаа рацете кон небото. Но беа некако спокојни и не ја изразуваа толку силно маката.

Ги гледав и не разбирав ништо. Наеднаш Петкан ми подвикна:

- О, Робин Крусо! Погледни, и белите луѓе исто така јадат човеци како дивјаците.

- Ти си полудел Петкане! - му реков. - Зар мислиш дека ќе ги изедат?

- Се разбира, ќе ги изедат - ми одговори.

- Не, не, Петкане, се лажеш - му одговорив. - Ми е страв дека ќе ги убијат, но можеш да бидеш сигурен дека нема да ги изедат.

Сè уште не разбирав сè што се случува пред моите очи, но целиот треперев од ужас при помислата дека еве сега ќе биде извршено крваво дело.

Ми се стори дека едниот од разбојниците над главата на жртвата дигна некакво оружје, слично на сабја.

Ми замрзна крвта во житлите: бев уверен дека несреќникот ќе падне мртов. Колку жалев во тој момент што со мене не се Шпанецот и старецот!

Забележав дека ниеден од разбојниците немаше пушка.

„Ќе биде добро - помислив - да им се приближам, да гаѓам одблизу и да ги ослободам овие заробеници.“

Но настаните се одвиваа поинаку.

Како што изгледаше, разбојниците немаа намера да ги убијат заробениците.

Откако ги застрашија и си поиграа со нив, злосторниците се распрснаа низ островот, сигурно да ја разгледаат месноста, во која се најдоа.

Тие ги оставија заробениците под надглед на двајца од своите другари. Но изгледаше дека тие двајца беа пијани: кога другите се оддалечија, двајцата се качија во чунот и мигновено заспаа.

На тој начин заробениците останаа сами. Но наместо да ја искористат укажаната слобода, тие седеа на песокот се вртеа наоколу во безизлезна очајност.

Тоа ме потсети на првиот ден по моето пристигнување на островот.

И јас како нив седев на брегот и здивено се вртев наоколу. И исто така се сметав за погубен. Тогаш бев уверен дека ќе ме раскинат диви ѕверови и затоа се изјазив на дрво и таму поминав цела ноќ. Какви не ужаси си вообразував во прво врме. А всушност, колку безгрижно поминав толку години! Но тогаш не можев дури ни да си го претставам тоа.

Исто така и овие тројда несреќници беа паднати во очај, бидејќи не знаеја дека спасот им е близу.





XXVI
РАЗБОЈНИЦИТЕ ПРИСТИГНАА на островот во време на плима. Додека тие се кострешеа над заробениците, што ги донесоа, а потоа заскитаа низ непознатиот остров, помина доста долго време; почна осеката и чунот им се најде на песокот.

Како што реков веќе, во чунот имаше двајца, што наскоро заспаа.

По еден час едниот од нив се разбуди и кога виде дека чунот стои на суво, се обиде да го одвлечка по песокот кон водата, но не успеа. Тогаш почна да ги вика другите. Тие дотрчаа и се зафатија да му помогнат, но чунот беше толку тежок, а песокот толку влажен и мек, што не им стигнаа силите да го спуштат во водата.

Тогаш како вистински морнар - а како што се знае морнарите се најбезгрижните луѓе во светот и никогаш не мислат за иднината - го оставија чунот и повторно отидоа да се прошетаат. Пред да се оддалечат, едниот гласно му рече на другиот:

- Ама остави го, Џек! Зар ти е потребно да ти излезат плускавици на рацете! Кога ќе дојде плимата, ќе го помести!

Тој тоа го рече на англиски, значи тие навистина беа мои земјаци.

Додека тие заминаа, де седев притаено зад оградата на мојата тврдина, де ги набљудував од врвот на ридот.

До почнувањето на плимата остануваа околу десет часа.

Значи, за сето време чунот ќе им лежеше на песокот.

Вечерта, кога се стемни, ќе излезам од скривалиштето, ќе им се доближам поблизу на морнарите, ќе го проследам секој нивни чекор, секое нивно движење и можеби ќе успеам да потслушнам што зборуваат.

А додека се стемни, требаше да се приготвам за борба. Сега имав посилен и посериозен противник, отколку порано, и требаше да се приготвам посериозно.

Долго се занимавав со пушките, ги чистев и ги полнев, а потоа му заповедав на Петкан, кој за тоа време под мое раководство беше одличен стрелец, да се вооружи од главата до петиците. Зедов за себе две ловџиски пушки, а нему му дадов три. Другото оружје си го распределивме меѓу себе.

Треба да кажам дека така вооружен имав многу воинствен изглед. Ја облеков грубата облека од козја кожа, со огромна шубара, на колкот ми висеше сабја, на појасот имав наденато два пиштола, а на секое рамо по едена пушка.

Како што веќе реков, имав решено да не преземам ништо, пред да се стемни. Но кај двата часот, кога сонцето почна да припекува особено силно, забележав дека морнарите отидоа во шумата и не се вратија. Сигурно беа капнати од припекот и заспаа некаде под сенка.

Но на заробениците не им беше до сон. Несреќните тажно седеа под едно големо дрво, поразени од својата горчлива судбина. Растојанието меѓу нив и мене немаше повеќе од четврт милја.

Никој не ги чуваше и решив да не ја чекам вечерта, туку да им се доближам и да си позборувам со нив. Горев од нетрпение да дознаам што луѓе се и зошто се доведени овде. Се упатив накај нив во чудната облека, која тукушто ви ја опишав. По мене одеше Петкан. Тој исто така беше вооружен од главата до петиците, макар што не изгледаше такво страшилиште како мене.

Им пристапив сосема блиску на тројцата заробеници - тие седеа со грбот накај мене и не можеа да ме видат - и ги прашав гласно на шпански:

- Кои сте вие, сињори?

Тие се штрекнаа од изненаденост, но изгледа се исплашија уште повеќе, кога видоа какво страшилиште им се приближуваше. Никој од нив не проговори ни збор и ми се чинеше дека се токмат да побегнат од мене.

Тогаш зазборував на англиски.

- Џентлмени - им реков, - не плашете се. Можеби ќе го најдете пријателот таму, каде што најмалку очекувате да го сретнете. Јас сум Англичанец и сакам да ви помогнам. Зар не гледате: ние сме само двајца, имаме оружје и барут. Кажете директно: со што можеме да ви ја олесниме положбата, каква несреќа ве снашла?

- Нашите несреќи се толку многу, што не би можеле да ги опишеме - одговори едниот од заробениците, - притоа нашите мачители се наоѓаат близу и секој момент можат да дојдат овде. Но еве ја накусо целата наша историја. Јас сум капетан на брод; моите морнари се разбунтуваа. Секогаш сум ги сакал морнарите и тие ме сакаа. Под моја команда тие живееја одлично. Но нив ги смати една банда бунтовници, што се најде во последно време на бродот. Тие бунтовници ги убедија да станат пирати - морски разбојници, за да ограбуваат и палат бродови. Моите другари, што ги гледате овде - едниот е мојот помошник, а другиот - патник, - одвај ги отстранија тие луѓе да не нè убијат и најпосле се согласија под услов да не истоварат на некој пуст брег. Така и направија. Ние бевме уверени дека овде не очекува глад и смрт, зашто оваа земја ја сметавме за ненаселена. А сега се покажа дека овде живеат луѓе, што се готови пожртвувано да не спасат од смрт.

- Кај се тие злосторници? - ги прашав. - Кај отидоа?

- Лежат онаму под оние дрвја, сер - ми одговори капетанот, покажувајќи ја блиската шумичка. - Срцето ми трепери од страв: се плашам дека виделе и чуле што зборуваме сега. Ако е тоа така, ние сме погубени! Тие ќе не убијат сите, нема да поштедат никого.

- Имаат ли пушки? - прашав.

- Само две, а едната ја оставија во чунот.

- Одлично - реков, - за другото се награбувам јас. Тие спијат и за нас нема да биде тешко да им седоближиме и да ги убиеме сите, но дали не е подобро да ги фатиме живи? Можеби тие ќе се поправат, ќе престанат да разбојникуваат и ќе станат чесни луѓе.

Капетанот укажа дека меѓу нив има двајца опасни злосторници, што не заслужуваат милост, но ако се ослободиме од нив, тој е уверен дека другите ќе се покаат и одново ќе се вратат на поранешната работа.

Го замолив да ми ги посочи кои се тие двајца. Ми одговори дека не можат да се распознаат на толку големо растојание, но ако потреба ќе ми ги покаже.

- Воопшто јас и моите другари - ми рече - сме готови да ви се потчинуваме во сè. Остануваме исцело на вашето расположение. Секоја ваша заповед ќе биде закон за нас.

- Кога е така - му реков, - да се оддалечиме малку, за да не нè видат и да не ни го наслушнат разговорот. Нека спијат, а ние да решиме најпрво што треба да сториме.

И тројцата станаа и тргнаа по мене.

Ги одведов кон шумичката и обрнувајќи му се на капетанот, реков:

- Ќе се обидам да ве спасам, но најпрво ќе ви поставам два услова.

Тој не ме остави да се доискажам.

- Ги прифаќам сите услови, сер - ми рече. - Ако имате среќа да го одземете бродот од злосторниците, располагајте со мене и со бродот, како што ќе најдете за сходно. Ако пак вашиот план не успее, ќе останам овде заедно со вас и до крајот на својот живот ќе бидам ваш срдечен помошник.

Истото ми го ветија и неговите другари.

- Добро - реков, - еве ги моите два услова. Прво, кога ќе се вратите на бродот, да заборавите дека сте капетан и неприкосновено да се покорувате на секоја моја заповед. И ако ви дадам оружје во никој случај нема да го насочите ниту против мене ниту против моите блиски и ќе ми го вратите при првото мое барање. Второ, ако ви биде вратен бродот, ќе не однесете без секаква награда мене и мојот другар во Англија.

Капетанот се заколна со сите клетви, што можеше да ги измисли човечкиот ум, дека и тој и неговите другари свето ќе ги исполнат и двата мои услова.

- И не само поради тоа што ги признавам тие услови за наполно основани - додаде тој, - но главно поради тоа што вам ви го должам животот и дури до смртта ќе се сметам за ваш должник.

- Во тој случај да не губиме време - реков. - Еве ви три пушки, еве ви барут и куршуми. А сега кажете според вас што треба да правиме.

- Ви благодарам што ми се обраќате за совет - рече капетанот, - но можам ли да ви давам совети? Вие сте наш претпоставен, вам ви е да ни заповедате, а наше е да ви се потчинуваме.

- Ми се чини - реков - дека најлесно ќе ги совладаме, ако нечујно им се приближиме, додека спијат, и ако одеднаш пукнеме со сите пушки. На којшто му е судено да умре, ќе биде убиен. А ако оние што ќе останат живи се предадат и побараат милост, нив можеме да ги помилуваме.

Капетанот плашливо изрази дека не би требало да пролеваме толку крв и дека претпочита, ако е можно, да се воздржиме од таква жестокост.

- Само двајцата од нив се непоправливи злосторници - додаде тој, - токму тие ги поттикнаа другите кон злосторство. Ако тие успеат да се вратат на бродот, ние сме загубени, зашто тие ќе дојдат пак и ќе не убијат сите.

- Значи треба да го прифатиме мојот совет - реков. - Сами гледате дека по неволја треба да бидеме жестоки: за нас тоа е единственото средство да се спасиме.

Но јасно беше дека на капетанот не му се сакаше да убиеме толку многу позаспани луѓе, макар што тие луѓе го осудија на глад и смрт.

Кога го сфатив тоа му реков да тргне напред со своите другари и да направи така како што ќе најде за сходно.

Додека ние преговаравме, пиратите почнаа да се разбудуваат. Гласовите им се слушаа од шумата. Видов дека двајцата од нив беа на нозе и го прашав капетанот дали не се тие потпалувачите на бунтот.

- Не - ми одговори тој, - тие луѓе ѝ беа верни на должноста до последниот миг и им се придружија на побунетите под влијание на застрашување.

- Тогаш нека поминат - му реков, - нема да ги спречиме. Изгледа дека самата судбина се погрижи да ги спаси невините од куршумите. Но вие ќе зажалите ако ги оставите да си заминат и другите. Тие ќе ве фатат и нема да ве поштедат.

Тие мои зборови му вдахнаа решителност на капетанот. Тој и неговите другари ги грабнаа пушките, ги тутнаа пиштолите во појасите и јурнаа напред.

При шумот на стапките еден од морнарите се заврти и забележувајќи го оружјето во рацете на заробениците, дигна врева.

Но беше веќе доцна: во истиот момент кога тој извика, се слушнаа два истрела. Истрелите беа успешни: едниот беше убиен наместо, а другиот беше тешко ранет. Но тој скокна на нозете и почна да повикува за помош. За миг кај него се најде капетанот.

- Доцна е! - му рече тој. - Сега веќе никој нема да те спаси. Тоа ти е награда за предавството!

При тие зборови капетанот ја дигна пушката и толку силно го удри предавникот со кундакот по главата, што овој замолкна засекогаш.

Сега, без да ги сметаме тројцата што сигурно се имаа повлечено во другиот дел на шумата, ни останаа само тројца противници, од кои едниот беше лесно ранет. Во тоа време и ние со Петкан се приближивме. Непријателите увидоа дека не можат да се спасат и почнаа да молат за милост. Капетанот им одговори дека е готов да им го подари животот, ако му докажат дека се покајуваат за предавството и ако се заколнат дека ќе му помогнат да го поврати бродот. Тие паднаа на колена пред него и почнаа да го уверуваат дека искрено се каат.

Капетанот им поверува на клетвите и изјави дека од сесрце им го подарува животот. Јас не се спротивставив, но побарав да им ги врзат рацете и нозете на заробениците.

Кога завршија преговорите, на Петкан и на помошникот на капетанот им заповедав да појдат кај чунот и да ги земат платното и веслата.

Наскоро се вратија и оние тројца морнари, што скитаа низ островот. Тие зашле далеку, но се вратиле кога ги чуле истрелите.

Кога видоа дека од заробеник капетанот се претворил во нивни победител, тие дури не се ни обидоа да ни се спротивстават, туку спокојно оставија да ги врземе.

На тој начин победата беше наша.





XXVII
СЕГА, кога се почувствувавме слободни, можев подетаљно да му раскажам на капетанот за сите свои авантури и неволји и да го распрашам за оние тажни настани, поради кои тој го загуби бродот.

Почнав прв. Му ја раскажав целата историја на мојот живот во последните дваесет и седум години. Тој слушаше со големо внимание и во време на моето раскажување не еднаш пројавуваше одушевување од мојата трудољубивост и машкост, што ми овозможија да се спасам од неизбежна смрт.

И сега, научувајќи ги сите детали од мојот живот на пустиот остров, го поканив заедно со своите сопатници во мојата тврдина, каде што влеговме по мојот вообичаен начин, односно по скалата, што ја потпревме до ѕидот. Им приредив на гостите богата вечера, а потоа им го покажав своето домаќинство со сите остроумни пригодности, што ги бев направил низ долгите години на мојата осаменост.

Сè, што им раскажав за себе, им се гледаше како волшебна приказна. Но најмногу ги запрепастија изградените од мене упоришта и тоа колку природно живеалиштето ми беше прикриено во густата шума. Бидејќи дрвјата овде растеа многу побрзо, отколку во Англија, во тие дваесет години мојата шумичка беше претворена во непроодна шума. До куќата можеше да се стигне само низ една тесна козја патека, што ја оставив при засадувањето на дрвјата.

На капетанот му објаснив дека таа тврдина беше мојата главна резиденција9, но јас како и сите кралеви подалеку од престолнината имав и летен дворец, што одвреме навреме го удостојував со својата посета.

- Би сакал, се разбира, да ви го покажам од сесрце - му реков, - но сега ни престои многу поважна работа: треба да го одземеме бродот од рацете на нашите непријатели.

- Не знам што да се прави - рече капетанот. - На бродот останаа уште дваесет и шестмина. Тие сите се замешани во бунтот, тукуречи во еден таков престап, што според нашите закони се казнува со смрт. Пиратите знаат одлично дека ако се предадат, веднаш по нашето враќање во Англија ќе бидат обесени. И бидејќи нема што да загубат, тие очајно ќе се заштитуваат. А при таквите услови со нашите слаби сили ние не ќе можеме да влеземе во борба со нив.

Се замислив. Зборовите на капетанот ми се чинеа наполно основани. Требаше да се измисли што поскоро некој решителен план. Секое губење време нè застрашуваше со згинување: од бродот можеше да дојде нова банда пирати и да не исколи сите. Најдобро беше да ги намамиме со итрост во некоја стапица и неочекувано да ги нападнеме. Но како да го изведеме тоа? Тие можеа секој миг да пристигнат.

- Сигурно - му реков на капетанот - на бродот веќе се имаат растревожено зошто толку долго време не се врати чунот. Овој пат во чунот ќе пристигнат вооружени луѓе и ние не ќе можеме да ги совладаме.

Капетанот наполно се согласи со мене.

- Пред сè - продолжив - треба да се погрижиме разбојниците да не можат да го вратат чунот назад, а за таа цел треба да го оневозможиме за пловење, односно да му го пробиеме дното.

Забрзано се упативме кон чунот. Тоа беше голем чун со стрмни страни. Во чунот имаше најразлични работи. Најдовме оружје, барутница, две шишиња - едното со ракија, а другото со рум, неколку парчиња двопек, голема грутка шеќер замотана во бродското платно. Сето тоа беше добредојдено за мене; особено ракијата и шеќерот, зашто многу години немав вкусено ниту од едното, ниту од другото.

Растоварајќи го сето тоа на брегот и земајќи ги веслата, јарболот, платното и кормилот, ние пробивме голема дупка на дното од чунот. На тој начин, до колку непријателот ќе се покаже песилен од нас и до колку ние не ќе успеевме да го совладаме, сепак чунот ќе останеше во наши раце и да си ја кажам вистината, и јас сметав најмногу на тоа.

Да си признам, не ми се веруваше многу дека ќе успееме да им го одземеме бродот на пиратите. „Но ќе ни остане чунот - си велев. - Ние лесно ќе го поправиме, а со таков чун лесно ќе стигнеме до Подветрените Острови. Патем ќе можев дури и да ги посетам мојот Шпанец и неговите сонародници, што се измачуваа меѓу дивјаците.“

Потоа со општи усилби го истргавме чунот на едно такво високо место, до кое не достигаше плимата, и седнавме да се починеме и да се посоветуваме што ќе правиме натаму.

Одеднаш чувме топовски истрели од бродот. Оттаму мавтаа со знаме. Очигледно му даваа сигнал на чунот да тргне.

По извесно време грмнаа уште неколку истрели. Продолжуваа да мавтаат со знамето, но сите тие сигнали останаа без одговор: чунот не се помрднуваше од местото. Најпосле од бродот спуштија еден мал чун - сето тоа ние го гледавме одлично со далекугледната цевка. - Чунот се упати кон брегот и кога се приближи, ние видовме дека во него имаше не помалку од десетмина вооружени со пушки.

Од бродот до брегот имаше околу шест милји, така што без да брзаме, ние можевме да ги разгледаме луѓето, што седеа во чунот. Им ги гледавме дури и лицата: водената струја го однесе чунот малку на исток од она место, каде што запре првиот чун, а како што изгледаше веслачите сакаа да запрат токму на тоа место и затоа едно време требаше да се движат крај брегот, близу до нас. Токму тогаш можевме да ги разгледаме најдобро. Капетанот го познаваше секој од нив и за секого даваше свое мислење.

Според него меѓу нив имаше тројца многу чесни морнари; тој беше уверен дека ги имаа вовлечено во бунтот против нивната волја, преку застрашување и насилство, но затоа пак сите други беа злосторници и разбојници.

- Се плашам дека не ќе можеме да ги совладаме - додаде капетанот. - Тие сите се очајни луѓе и сега, узнавајќи дека им се спротивставуваме, нема да ни простат.

Јас се насмевнав и му одговорив:

- Зошто зборувате така? Зар треба тоа да не вознемирува? Па што и да нè чека натаму, ќе биде подобро од денешниов наш живот и следствено ние треба да го сметаме за спас секој излез од оваа положба, дури и смртта. Сетете се само што преживеав овде во својата осаменост. Дали е лесно да бидеш дваесет и седум години откинат од светот? Зар не мислите дека вреди да се ризикува животот заради слободата? Не - продолжив, - опасноста не ме загрижува. Ме загрижува друго.

- Што? - ме праша тој.

- Тоа што, како што рековте, меѓу тие луѓе се наоѓаат тројца или четворица чесни морнари, кои треба да ги одминеме. Ако беа сите злосторници, ниту за момент не ќе се посомневав во правото да ги уништам сите. Јас сум наполно уверен дека ќе ги совладаме, зашто секој што ќе слезе на островот ќе падне во наша власт и ќе зависи од нас дали ќе го убиеме или ќе му го подариме животот.

Јас зборував на висок глас, со весело лице. Мојата увереност во победата го обзеде капетанот и ние загреано се зафативме за работа.

Уште порано, кога од бродот почнаа да го спуштаат чунот, ние побрзавме да ги скриеме подалеку нашите заробеници. Двајцата, што според капетанот беа најопасни, ги испратив во пештерата, спроведени од Петкан и помошникот на капетанот. Од тој затвор не беше лесно да побегнат, па и да успееја да се измолкнат низ двете огради, тие ќе се загубеа во непроодната шума, што ја опкружуваше тврдината. Дотука не можеа да стигнат гласовите на нивните соучесници и оттука не беше возможно да се види што се случува на островот. Таму тие повторно беа врзани, но Петкан сепак ги нахрани и им запали неколку свеќи во пештерата, а помошникот на капетанот им изјави дека ако бидат мирни, по еден или два дена ќе бидат ослободени.

- Но - додаде тој - ако намислите да бегате, при првиот обид ќе ве застреламе без секакво милосрдие.

Тие ветија дека трпеливо ќе го поднесат својот затвор и топло заблагодарија што не ги оставивме без храна и светлина.

Со другите четворица заробеници не се однесувавме толку строго. Навистина привремено ги оставивме врзани двајцата, бидејќи капетанот не беше сигурен во нив, но другите двајца дури и ги примив во служба по специјалната препорака на капетанот. Тие се заколнаа дека ќе ми служат верно и чесно.

И така, сметајќи ги тие двајца морнари и капетанот со своите двајца другари, сега ние бевме седуммина добро вооружени и јас не се сомневав дека лесно ќе ги совладаме десетте јунаци, што требаше да пристигнат по малку. Уште повеќе што, според зборовите на капетанот, меѓу нив имаше чесни луѓе, што можевме да ги привлечеме на своја страна.

Откако се приближија до островот на она место, каде што се наоѓаше нивниот прв чун, морнарите запреа до брегот, излегоа од чунот и го извлекоа на брегот, на што мошне се израдував. Да си признам: се плашев дека од претпазливост тие ќе се усидреа, пред да стигнат на брегот, и дека двајца-тројца морнари ќе останеа да го чуваат чунот - тогаш не ќе можевме да го завладееме.

Кога слегоа на брегот, тие најпрво отидоа крај првиот чун. Лесно е да си ја претставиме нивната зачуденост, кога видоа дека ги нема јарболот и платното, дека целиот товар на чунот беше исчезнат, а на дното му беше пробиена голема дупка.

Тие се насобраа околу чунот и долго разговараа заедно меѓусебе, размислувајќи што можело да се случи со нивниот чун, а потоа почнаа гласно да га довикуваат своите другари. Но никој не им се одзиваше.

Тогаш тие се наредија во круг и по команда пукнаа одеднаш со сите свои пушки. Шумското ехо го подзеде пукотот и го повтори неколкупати. Но и тоа не доведе до ништо: затворените во пештерата не можеа да ги слушнат истрелите, а тие, што беа крај нас, макар што ги слушнаа, не смееја да се одгласат.

Меѓутоа, уверувајќи се дека сите сигнали им останаа без одговор, пиратите страшно се исплашија и решија да се вратат веднаш на бродот и да им соопштат на другите дека дното на првиот чун беше пробиен, а луѓето, што ги имаа испратено на островот, сигурно беа убиени, зашто инаку бездруго ќе се одгласеа.

Капетанот, кој досега сè уште се надеваше дека ќе успееме да го завладееме бродот, сега сосема изгуби надеж.

- Сè пропадна! - тажно рече тој. - Уште кога ќе дознаат на бродот дека заминатите морнари на островот исчезнале, новиот капетан ќе даде наредба да се дигне сидрото и тогаш треба да се простиме од мојот брод.

Наскоро се случи еден настан, што уште повеќе го исплаши капетанот.

Не поминаа ни десет минути, кога видовме дека чунот, што се имаше оддалечено од брегот, повторно се враќа назад и одново се упатува кон нашиот остров. Сигурно патем морнарите размислија и смислија некаков нов план.

Ние молчејќи ги набљудувавме.

Запирајќи до брегот, тие оставија тројца во чунот, а другите седуммина се искачија на шумскиот брег и се упатија кон внатрешноста на островот - очигледно за да ги бараат своите изгубени другари. Тоа силно нè возбуди.

И ако успеевме да ги фатиме седуммината, што слегоа на брегот, пак нашата победа ќе беше сосема попуста, зашто ќе го загубевме чунот со тројцата другари. А кога ќе се вратеа на бродот ќе им раскажеа на своите другари за настанатата несреќа, бродот веднаш ќе дигнеше сидро и ќе беше пропаднат за нас.

Што требаше да сториме? Не ни остануваше ништо друго, освен трпеливо да чекаме и да видиме како ќе заврши сето тоа. Откако седумтемина морнари излегоа на брегот, чунот со тројцата други се оддалечи на големо растојание и се усидри, така што ние веќе немавме можност да го дофатиме и скриеме.

Седумтемина, што слегоа на брегот, очигледно имаа решено да не се разделуваат. Тие одеа рамо до рамо, излегоа на една височинка и почнаа да се качуваат на ридот, под кој се наоѓаше моето живеалиште. Ние одлично ги гледавме, но тие не можеа да нè видат. Ќе бевме многу задоволни, ако повеќе ни се приближеа, да можевме да стреламе по нив.

Се надевавме дека тие ќе тргнат барем кон спортивниот брег на островот, зашто додека се наоѓаа на овдешнава страна, не можевме да ја напуштиме нашата тврдина. Но, стигнувајќи на врвот од ридот, од каде што се гледаше целата северо-источна област на островот, шумите и долините, тие запреа и одново почнаа гласно да развикуваат.

Најпосле, бидејќи не дочекаа одговор и сигурно се плашеа да се оддалечат од брегот, седнаа под едно дрво и почнаа да се советуваат.

Добро ќе беше ако легнеа да спијат. Како оние, што пристигнаа изутрината - тогаш лесно ќе ги совладавме.

Но тие немаа намера да спијат. Насетуваа дека на островот се случува нешто и имаа решено да бидат на штрек, макар што не знаеја каква опасност им се заканува и од каде можеше да доаѓа таа.

Кога ги виде дека се советуваат, капетанот изрази една многу умна забелешка.

- Мошне е возможно - рече тој, - при своето воено советување тие да решат да им дадат уште еднаш сигнал на исчезнатите свои другари и да пукаат со плотун од пушките. Ние треба да јурнеме веднаш по плотунот против нив, додека пушките ќе им бидат празни. Тогаш, сакале или не, тие ќе се предадат и сè ќе мине без пролевање крв.

Според мене овој план не беше лош, но за да успееше, требаше да се наоѓаме сега сосема близу до непријателите, па да јурневме веднаш по плотунот против нив. Но тие се наоѓаа толку далеку од нас, што не можеше ни да се помисли на ненадеен напад против нив.

Впрочем тие не пукнаа.

Не знаевме што да решиме.

Најпосле реков.

- Според мене ние нема што да правиме, пред да се стемни. А ако преку ноќта овие седуммина не се вратат во чунот, можеме да се приближиме незабележано до морето и со некоја итрост да ги намамиме оние тројцата, што останаа во чунот.

Долго седевме во заседа и со нетрпение чекавме кога пиратите ќе станат. Ни се чинеше дека нивното советување нема крај.

Наеднаш тие скокнаа и се упатија право кон морето. Сигурно им се виде опасно да останат на островот и решија да се вратат на бродот, без да ги бараат своите исчезнати другари.

„Лошо е - помислив. - Очигледно ќе треба засекогаш да се простиме од бродот“.

Му го реков тоа на капетанот; тој падна во таков очај што за малку не го загуби умот, и занеме.

Но за миг измислив една воена итрост, што ја предложив. Итроста беше многу проста, така што планот ми успеа одлично. Го повикав Петкан и помошникот на капетанот и им заповедав да слезат кон она заливче, што Петкан го преплива, кога го гонеа човекојадците; заобиколувајќи го, да свртат половина милја, да се искачат на една височинка и да викаат со полн глас, додека ги слушнат морнарите што се враќаа кон чунот. А кога морнарите ќе се одгласат, да истрчаат на друго место и одново да викаат и на тој начин, менувајќи го постојано местото, да ги намамуваат непријателите сè повнатре кон островот, додека не се загубат низ шумата, и дури тогаш незабележано да се вратат овде кај мене.

Морнарите веќе се качуваа во чунот и беа готови да отпловат, кога одеднаш откај заливчето се слушнаа силни викотници: довикуваа Петкан и помошникот на капетанот.

Уште кога им ги слушнаа гласовите, пиратите веднаш се одгласија и со сите сили се втурнаа да трчаат по брегот кон местото, од каде што доаѓаа викотниците, но заливчето им го преградуваше патот, зашто имаше плима и водата беше доста висока. Тогаш тие им викнаа на оние, што останаа во чунот, да дојдат да ги пренесат на другиот брег.

Токму тоа и го чекав.

Тие се префрлија преку заливчето и се втурнаа натаму, земајќи со себе уште еден човек.

На тој начин во чунот останаа само двајца. Тие чунот го отераа на самиот крај на заливчето, близу до копното, и го врзаа таму за едно слабо дрвце.

Тоа многу ме израдува. Препуштајќи им на Петкан и помошникот на капетанот да си ја вршат работата, на другите им заповедав да тргнат по мене.

Прикривајќи се низ густите и високи грмушки, го заобиколивме заливчето и ненадејно се појавивме пред тие морнари, што беа останати на брегот. Едниот од нив седеше во чунот, а другиот лежеше и дремеше на брегот. Кога нè виде на три чекори од себе, се обиде да скокне и да побегне, но капетанот, што беше напред, му се фрли врз него и го удри со кундакот. Потоа, не оставајќи да се соземе и другиот морнар, му викна:

- Предај се или ќе умреш!

Тоа беше еден од оние морнари за кои капетанот рече дека им се придружија на бунтовниците не по своја желба, туку насилно. Тој не само што се предаде веднаш, туку изјави желба да се вклучи во нашиот одред. Наскоро со своите постапки ни докажа дека е достоен за нашата доверба.

Во тоа време Петкан и помошникот на капетанот продолжуваа да викаат. Тие им одговараа на повиците на морнарите и ги водеа по целиот остров, од рид на рид, од шумичка во шумичка и најпосле ги одведоа среде таков густеж во шумата, од каде што не можеа да се пробијат до брегот до стемнување. Можете да си претставите колку многу ги изморија и исцрпија тие непријателите, кога самите се вратија кај нас до изнемоштеност уморни.

Сега ни остануваше само да ги издемнеме пиратите кога ќе се враќаат кон местото каде што се наоѓаше чунот, неочекувано да ги нападнеме во темницата и да ги принудиме да се предадат.

Тие не се вратија брзо. Требаше да чекаме неколку часа и дури тогаш чувме дека бавно се приближуваат кон брегот. Одеа еден по еден, на растојание едниот од другиот. Предните им довикуваа на задните:

- Одете побрзо!

А задните одговараа:

- Не можеме да одиме од умора.

Најпосле стигнаа до заливчето. Во тие неколку часа почна осеката и чунот, што беше врзан за едно дрвце, сега се најде на суво.

Невозможно е да се опише што се случи со пиратите, кога видоа дека чунот е на суво, а нивните двајца другари беа исчезнати. Со силни викотници тие се растрчаа по брегот, проколнувајќи ја судбината; викајќи дека попаднале во магепсан остров, дека тука живеат или разбојници, што ќе ги заколат, или ѓаволи што ќе ги изедат живи.

Поеднипати се обидуваа да ги викнат другарите по име или по прекар, но се разбира, не добиваа одговор.

При нејасната вечерна светлина гледавме како трагаат наваму-натаму и очајно ги кршат рацете. Уморувајќи се од тоа бесцелно трчање пиратите се собраа во чунот, за да се починат, но одново скокнуваа на брегот и одново почнуваа да трчаат наваму-натаму.

Моите сопатници ме молеа да им дозволам да го нападнат непријателот, уште кога се стемни. Но јас не сакав да пролевам толку крв и решив да расчистам со пиратите на мирен начин. А главно, знаев дека непријателот е вооружен од главата до петиците и не сакав да ги ризикувам животите на своите луѓе. Требаше да почекаме и да видиме дали непријателските сили нема да се разделат на два или три одреди, а во моментот на својата војска и заповедав да напредува.

Напред ги испратив Петкан и капетанот. Тие требаше лазејќи да им се приближат на пиратите, за да пукаат одблизу, ако имаше потреба.

Но немаше потреба да лазат долго време: тие наидоа на тројца пирати, што случајно се имаа одделено од другите; меѓу нив се наоѓаше водачот на побунетите, што сега се држеше како најголем кукавица.

Кога му го слушна гласот на главниот виновник за сите свои неволји и кога сфати дека е во негови раце, капетанот збесна до таков степен, што рипна на нозе и пукна право во градите на злосторникот. Се разбира, тогаш пукна и Петкан. Водачот беше убиен наместо, другиот пират беше тешко ранет - умре по два часа, а третиот успеа да побегне.

Кога ги чув истрелите, со целата своја армија веднаш тргнав напред. Армијата се состоеше од осуммина. Еве го нејзиниот состав: јас - првиот фелдмаршал, Петкан - генерал лајтнан, потоа капетанот со двајца офицери и тројца редови војници - воени заробеници на кои им дадовме пушки.

Кога му се приближивме на непријателот, беше веќе сосема темно, така што не можеше да се разбере колкумина сме.

Го викнав едниот од воените заробеници, истиот оној морнар, што пиратите го оставија во чунот - сега тој се бореше во нашите редови, - и му заповедав да ги повика по име своите бивши другари.

Пред да пукаме сакав да се обидам да стапам во преговори со нив и во случај на успех да свршевме сè на мирен начин. Мојот обид наполно успеа. Но и не можеше да биде поинаку: непријателите паднаа во очај и не им остануваше ништо друго, освен да се предадат.

И така мојот морнар викаше со цел глас:

- Том Смит! Том Смит!

Том Смит веднаш се одзва:

- Кој ме вика? Ти ли си, Џими Рој?

Очигледно тој го позна морнарот по гласот. Џими Рој одговори:

- Да, да, јас сум! Том Смит, фрли ја пушката и предај се, инаку сте погубени! Ќе ве збришат за еден миг.

- Но на кого да му се предадам? Кој се тие? - викна пак Том Смит.

- Овде! - се одзва Џими Рој. - Тие се педесетмина и со нив е нашиот капетан. Два часа ве следат. Водачот е убиен, Бил Фрај е ранет, а мене ме заробија. Ако веднаш не се предадете, простете се од своите животи - нема да ве поштедат.

Тогаш Том Смит се развика:

- Прашај ги дали ќе нè помилуваат. Ако нè помолуваат, речи им дека веднаш ќе се предадеме.

- Добро, ќе им речам - одговори Џими Рој.

Но во тој момент во преговорите се смеша и самиот капетан.

- Еј, Смит - се развика тој, - ми го познаваш ли гласот? Тогаш слушај: ако го фрлите неодложно оружјето и се предадете, ветувам милост за сите освен за Бил Аткинс.

- Капетане, жити бога, смилујте се на мене! - почна да моли Бил Аткинс. - Зошто сум полош од другите? И другите се виновни колку мене.

Тоа беше најчиста лага, зашто Бил Аткинс, стар пират и разбојник, одамна ги потканувал морнарите да се зафатат со поморски грабежи. Тој прв се фрлил врз капетанот и му ги врзал рацете, навредувајќи го и потсмевајќи му се. И затоа капетанот на Бил Аткинс му рече да се предаде без секакви претходни услови, а потоа главатарот на островот ќе рече дали да го остави жив или да го убие. Главатарот на островот бев јас: така сите ме нарекуваа сега.

Бил Аткинс беше принуден да попушти.





XXVIII
И ТАКА ПИРАТИТЕ го фрлија оружјето, молејќи смирено за милост. По моја наредба морнарот, што разговараше со нив, и уште двајца ги врзаа.

Сега капетанот можеше отворено да се објасни со морнарите. Тој ги обвинуваше за неверство и жестоко ги укоруваше за предавството.

- Вие сакавте да ми го одземете бродот, за да станете пирати и да се занимавате со поморски грабежи, им рече тој. - Тоа е подло и гадно. Вие се посрамивте за цел живот, самите си го ископавте гробот и треба да ѝ благодарите на судбината, ако ја одбегнете бесилката.

Престапниците се каеја, чистосрдечно се молеа само за едно: да останат во живот.

- Тоа не зависи од мене - им одговори капетанот. - Сега судбината ви зависи од главатарот на островот. Вие мислевте дека нè истоваривте на пуст, не населен брег, но се излагавте: на овој остров има многу луѓе и тие се предводени од великодушен, благороден водач. Поради милосрдност тој ќе ве помилува и сигурно ќе ве испрати во Англија каде што ќе ви биде судено според законите. Но главатарот му нареди на Бил Аткинс да се приготви за смрт: утре изутрина ќе биде обесен.

Капетанот чисто и просто го измисли сето тоа, но неговата измислица направи пожелен ефект: Аткинс падна на колена, молејеќи го капетанот да го умилостиви главатарот на островот; другите исто така почнаа да се молат да не бидат вратени во Англија.

Гледајќи ја таа покорност кај тие бедни луѓе, исплашени од смртта, си реков:

„Еве, дојде часот за мојот спас! Овие несреќници се толку исплашени, што ќе исполнат секое наше барање: доволно е да им наредиме; тие ќе ни помогнат да го заземеме бродот.“

И отстранувајќи се подалеку, зад дрвјата, за да не ја видат бедната надворешност на страшниот главатар на островот, викнав:

- Повикајте го кај мене капетанот!

Еден од нашите луѓе торжествено му се приближи на капетанот и му рече:

- Капетане, ве вика главатарот! А капетанот одговори не помалку свечено:

- Пренесете му на неговата светлост, дека веднаш доаѓам!

Кога го слушнаа овој разговор пиратите сосема се скротија. Тие поверуваа дека наблизу се наоѓа самиот губернатор со одред од педесетина борци.

Кога ми се приближи капетанот, соопштив дека сакам да го заземам бродот со помош на нашите заробеници. Капетанот беше восхитен. Решивме уште утре изутрина да го исполниме планот.

- Но за да дејствуваме со сигурност - му реков, - треба да одделиме некои од заробениците. Во подземјето ќе го затвориме Аткинс и другите двајца злосторници. Петкан и вашиот помошник нека ги одведат таму. А за другите јас ќе најдам соодветно место.

Така и направивме: тројцата ги одведовме во пештерата, што навистина личеше на темен затвор, а другите ги испратив во својата летна вила, во колибата. Поради високата ограда таа, исто така, беше доста сигурен затвор, уште повеќе што затворениците беа врзани и знаеја дека од нивното поведение им зависи судбината.

Утредента рано го испратив капетанот кај овие морнари. Тој требаше да поразговара со нив, да разбере какви им се вистинските чувства и потоа да даде подетален извештај за разговорот. Сакав да оценам до која степен можеше да им се верува на тие луѓе и да заклучам дали не е опасно да ги земам на бродот.

Капетанот постапил умно и решително. Тој на морнарите им споменал во каква тешка положба се имаа најдено по своја вина и им рекол макар што началникот на островот ги помилува, кога бродот ќе стигне во Англија, ќе им биде судено како на предавници и сигурно ќе бидат обесени.

- Но - додал тој - ако ми помогнете да го преземам бродот од пиратите, тогаш земајќи ја предвид таа околност, дека доброволно сте помагале за праведното дело, главатарот на островот ќе се потруди да ви издејствува прошка.

Не е тешко да се разбере со каков восхит тие луѓе го прифатиле предлогот.

Тие паднале на колена пред капетанот и се заколнале дека за него ќе се борат до последната капка крв, дека ако им издејствува прошка, целиот живот ќе му бидат благодарни, со него ќе заминат на крајот на светот и ќе го почитуваат како роден татко.

- Одлично - рекол капетанот, - за сето тоа ќе го известам главатарот на островот и од своја страна ќе го молам да ве помилува.

Потоа тој се врати кај мене, ми даде подетален извештој за разговорот со морнарите и додаде дека според него можеме наполно да им веруваме на тие луѓе.

Но моето мнение беше дека претпазливоста никогаш не е на одмет и затоа му реков на капетанот:

- Ќе го направиме следното: засега ќе земеме само петмина, за да не помислат дека ние имаме потреба од луѓе. Одете и кажете им, макар што имаме доволно луѓе, ќе земеме од нив петмина заради проверка; а другите двајца заедно со оние тројца, што се наоѓаат во тврдината односно во моето подземје - ќе бидат оставени од главатарот на островот како заложници и ако нивните другари, што ќе земат учество во нашите битки, ја проневерат клетвата, петтемина заложници ќе бидат обесени.

Тоа беше крајно сурова мерка. Кога капетанот им го пренесол одговорот на заробениците, тие сфатиле дека со главатарот на островот нема шега. И, се разбира, не им останало ништо друго, освен да ги прифатат моите услови.

Притоа заложниците почнале да ги убедуваат своите ослободени другари да не го изневерат капетанот.

Еве го полниот состав на нашата армија спроти големата битка:

прво - капетанот, неговиот помошник и патникот;

второ - двајцата заробеници, ослободени под гаранција на капетанот;

трето - уште двајцата што се наоѓаа во колибата - по настојување на капетанот сега и тие беа ослободени;

четврто - оние петмина од втората партија, што ги ослободивме последни;

сè на сè дваесетмина освен оние петмина, што ги задржавме како залбжници во подземјето.

Го прашав капетанот дали смета дека може да го нападне бродот со толку слаби сили. Јас и Петкан не можевме да учествувавме во таа акција; моравме да чуваме и да храниме седуммина.

Решив да не пројавувам никаква снисходливост спрема петтемина заложници, што беа затворени во пештерата. Двапати дневно Петкан им носеше храна и вода и самиот ги хранеше, така што не им ги одврзувавме ни рацете. А на другите им дадовме извесна слобода.

Најпосле решив да се покажам пред тие двајца. Отидов кај нив заедно со капетанот. Тој им рече дека јас сум му доверливо лице на главатарот на островот, кој ми наложил да ги надгледувам воените заробеници, и затоа тие немаат право да излегуваат без мое одобрување. Уште при првиот обид за непотчинување тие ќе бидат оковани во синџири и ќе бидат затвореии во губернаторовата тврдина.

Оттогаш ниеднаш не се покажував пред заробениците како главатар на островот, а секогаш како негово доверливо лице, при што секогаш ги споменував главатарот, гарнизонот, оружјата и тврдината.

Остануваше да се приготвиме за претстојната битка: требаше да се поправат чуновите и да се назначи командир на секој од нив.

Сите тие грижи му ги препуштив на капетанот.

Тој за командир на едниот чун го назначи својот патник и му даде четворица; а самиот капетан, неговиот помошник и петмина морнари беа сместени во другиот чун.

Капетанот тврдеше и тоа сосема со право, дека најдобро е да се приближат до бродот по темница и уште првата вечер отплови.

Кон полноќ, кога од бродот го чуле шумот на веслата и според поморскиот обичај викнале по чунот, капетанот му заповедал на Џими Рој да им се одзвија, а сите другите да молчат.

Џими Рој викнал дека ги води сите морнари, но задоцнил, зашто требало да ги бара долго, а потоа почнал да раскажува надолго и широко разни измислици од тој вид.

Капетанот и неговиот помошник први скокнале на палубата со оружје в раце и веднаш со кундаците собориле двајца пирати, што излегле да ги пресретнат, без да се сомневаат во нешто; тоа биле бродскиот дрводелец и вториот помошник на капетанот, што имаа поминато на страната на пиратите.

Целиот одред на капетанот дејствувал дружно и храбро Биле заробени сите морнари, што се наоѓале на палубата, при што капетанот заповедал да се затворат вратите, за да ги задржат и другите. Во тоа време стигнале командирот и морнарите од вториот чун, тие го зазеле влезот кон бродската кујна и заробиле уште тројца.

Кога на палубата не останал веќе ниеден непријател, капетанот му наредил на својот помошник да земе тројца и да ја откорни вратата на главната кабина, каде што уште при првиот шум се затворил новоизбраниот капетан заедно со уште двајца морнари и еден прислужник.

Тие успеале да земат со себе оружје, така што кога помошникот на капетанот и неговите луѓе ја откорнале вратата на кабината, биле пресретнати со истрели. Еден куршум му ја распарчал раката на помошникот, другите двајца морнари исто така биле ранети, но никој не бил убиен.

Помошникот на капетанот викнал: „Помош!“ Без да обраќа внимание на тешката рана, јурнал во кабината со пиштол во раката и го застрелал во главата новиот капетан. Капетанот паднал, без да проговори ни збор: куршумот го погодил во устата. Потоа другите се предале без борба, така што не се пролела повеќе ниту капка крв.

Кога капетанот станал господар на својот брод, заповедал да грмнат седум топовски истрели. Тоа беше договорениот знак со кој тој ми соопштуваше за успепшо завршената акција. Јас го чекав тој сигнал близу два часа на брегот и кога го слушнав, се израдував извонредно многу.

Со успокоено срце се вратив веднаш дома, легнав и за миг сум заспал, зашто бев премногу уморен од возбудите преку денот.

Ме разбуди нов истрел. Скокнав и чув дека некој ме вика:

- Господине! Господине!

Веднаш го познав гласот на капетанот. Стоеше над мојата тврдина, на ридот. Ја грабнав скалата и се искачив кај него. Тој ме прегрна и ми рече, посочувајќи го морето:

- Скап пријателе! Спасителе мој! Ене го вашиот брод. Тој е ваш и сè што има на него, исто така, е ваше! И сите ние заедно со капетанот сме ваши!

Погледнав натаму, на каде што посочуваше: бродот стоеше веќе на друго место, на помалку од половина милја од брегот.

Откако ги совладал пиратите, мојот пријател, капетанот, веднаш заповедал да се дигне сидрото и користејќи се од попатниот ветрец, се приближил до она заливче, каде што некогаш запирав со моите скели, а потоа, дочекувајќи ја плимата, со чун влегол во заливчето и побрзал да ми соопшти дека бродот се наоѓа тукуречи пред моите врати.

Од оваа неочекувана радост за малку што не го загубив умот.

Јас најпосле ја видов долгочеканата слобода! Таа беше овде, во моите раце! На располагање ми беше еден голем брод, готов да ме однесе каде што сакам.

Толку се зарадував, што во првиот момент не можев да му одговорам ниту збор на капетанот и ќе паднев на земјата, ако не ме дофатеше тој.

Забележувајќи дека сосема ме напуштија силите од ненадејната среќа, извади од џебот шише со некаков лек, што го имаше донесено за мене. Се напив една голтка и нечујно седнав на земјата. Макар што ми се врати сознанието, долго време не можев да зборувам.

Кутриот капетан беше возбуден не помалку од мене.

За да ми ги врати душевните сили, тој ми зборуваше илјадници нежни и убави зборови. Но градите ми беа исполнети со среќата што ме обзеде и речиси не го разбирав што ми зборува. На крајот заплакав од радост и дури потоа ми се врати способноста да зборувам. Го прегрнав својот нов пријател и му честитав од сесрце. Двајцата бескрајно се радувавме.

А кога си дојдовме на себе, капетанат рече дека ми донесол некои работи, што за среќа злосторниците не успеале да ги разграбат.

- Ми се чини дека тие работи нема да бидат излишни за вас - рече капетанот.

Тој им викна на морнарите што беа останати во чунот:

- Еј, довлечкајте ги овде балите, што ги донесовме за главатарот на островот!

Тоа беше навистина богат подарок: капетанот ми донесе толку многу и различни работи, како да имав намера да останам на островот до крајот на својот живот.

Во балите имаше дванаесет огромни парчиња солено месо, шест шумки, една вреќа грав и многу препечен леб; еден сандак со шеќер, еден со брашно, торба лимони и две шишиња лимонов сок.

Се разбира, имав далеку поголема потреба од облека. И затоа многу се израдував кога разбрав дека мојот пријател, капетанот, ми донесол шест нови, сосема чисти кошули, шест убави шалчиња, два чифта нараквици, шапка, чевли, чорапи и еден одличен костум, речиси нов - со еден збор, тој ме облече од главата од петиците.

Подароткот беше пријатен и многу корисен, но не можете да си претставите колку смешно изгледав, кога го облеков новиот костум и колку несмасно и неудобно се чувствував во него во прво време!

Ги разгледав и другите подароци, наредив да ги однесат во мојата тврдина и почнав да се советувам со капетанот како да постапиме со заробениците: да ги земеме ли со нас или да ги оставиме овде.

- Многу е опасно да ги земеме - рече капетанот. - Тие се очајни главосечачи. Особено не се сигурни двајцата од нив, што се непоправливи злосторници и разбојници. Би ризикувал да ги земам на бродот само како затвореници. Ќе треба да ги ставам во окови и да им ги предадам во рацете на правосудните власти уште во првата англиска колонија.

- Во тој случај - му реков на капетанот - треба да ги оставиме овде. Јас ќе направам така што тие двајца разбојници самите ќе не молат да ги оставиме на островот.

- Ќе ми направите големо задоволство, ако успеете во тоа - ми одговори капетанот.

- Добро - му реков, - Еве сега ќе разговарам со нив од ваше име.

Потоа ги повикав Петкан и двајцата заложници, што ги имавме ослободено, зашто нивните другари стоеја на дадениот збор, и им заповедав да ги преместат заробениците од пештерата во колибата.

По извесно време се упативме натаму со капетанот - јас бев со новиот костум и овој пат во својство на главатар на островот. Приближувајќи се до оградата на мојата вила, заповедав да ги донесат уапсените и им го реков следново:

- Познати ми се сите ваши престапи. Знам дека сте ги нападнале незаштитените патници од бродот и сте ги убиле. Знам и за тоа дека сте имале намера да станете пирати, за да ги ограбувате мирните бродови. Треба да знаете дека по моја наредба бродот му е вратен на капетанот. Доволно е да заповедам и вас ќе ве казнат со смрт како разбојници фатени на местото на престапот. И затоа ако имате нешто да кажете во своја одрана, зборувајте, зашто мислам да ве казнам како убијци и предавници.

Едниот од нив од името на сите одговори дека нема што да кажат во своја одбрана.

- Но кога бевме уапсени, капетанот ни вети милост и ние смирено ве молиме да ни простите и да ни го поштедите животот.

- Навистина не знам каква милост можам да ви укажам - одговорив. - Имам намера заедно со сите луѓе да го напуштам островот: заминуваме за својата татковина. А што се однесува до вас, според зборовите на капетанот тој е должен да ве стави во окови и по пристигнувањето во Англија да ве предаде на суд. Судот неизбежно ќе ве осуди на смрт. Друга пресуда не може ни да постои. Смрт со бесење - ете што ве чека во Англија. Така што нема ни да посакате да ве земеме со себе. За вас има еден единствен спас - да останете на островот. Само при тој услов можам да ве помилувам.

Тие со радост го прифатија мојот предлог и долго ми благодареа.

- Подобро е да живееме во оваа пустелија - ми рекоа, - отколку да се вратиме во земјата каде што не чека бесилка.

Заповедав да ги одврзат и им реков:

- Одете во шумата на она место каде што ве фативме и останете таму додека не дојдат да ве викнат. Ќе наредам да ви остават оружје, прехранбени продукти и ќе ви ги дадам неопходните упатства што ќе ви се најдат во прво време. Ако се залагате доволно, ќе можете да поживеете одлично овде.

По овие преговори се вратив дома и почнав да се готвам за далечен пат. Впрочем го предупредив капетанот дека ми треба извесно време за да се приготвам и го замолив да отиде без мене на бродот, а утредента да испрати чун да ме земе.

Кога замина капетанот, заповедав да ги викнат заробениците и почнав разговор со нив.

Повторно им реков дека според мене е поумно да останат на островот, зашто ако ги одведе капетанот во нивната земја, бездруго ќе ги обесат.

Им раскажав подетаљно како имав попаднато на овој остров, како постепено го поправав своето стопанство, како берев грозје, како сеев ориз и јачмен и како се научив да печам леб.

Им ги покажав своите упоришта и складови, нивите и кошарите - со еден збор, сторив сè животот на островот да не им изгледа толку тежок.

Им го оставив сето оружје - односно осум пушки и три сабји. Им го оставив барутот и им дадов подетаљни напатствија како да ги одгледуваат козите, како да ги молзат и хранат, како да прават кајмак и сирење.

На тој начин на овие луѓе им ја раскажав целата долга историја на мојот тажен, осамотен и мачителен живот на островот во текот на дваесет и осум години.

Кога се разделував со нив им ветив дека ќе го замолам капетанот да им остави уште две буриња барут и семе за зеленчук и им раскажав колку тешко ми беше без тие семиња.

Им ја дадов и вреќата со грав, советувајќи ги сета да ја употребат за сеење, за да имаат секогаш принос. По овој разговор со заточениците, утредента заминав на бродот.

Макар што горевме од нетрпение да ги дигнеме платната и да тргнеме на далечен пат, сепак останавме усидрени уште едно цело деноноќие. Наредниот ден, рано изутрината забележавме дека кон бродот пливаат две лица. Се покажа дека тие се двајцата од петтемина што ги оставивме на остров!

- Земете нè и нас! - викаа тие. - Подобро да нè обесат, но не оставајте нè на островот! Таму и без тоа ќе нè убијат.

Во одговор на нивната молба капетанот им изјави дека не може да ги земе без мое одобрување. На крајот на краиштата, откако ги натеравме да дадат свечена заклетва дека ќе се поправат и дека ќе бидат мирни ние ги зедовме на бродот.

Бидејќи наскоро потоа почна плимата, испративме на брегот еден чун со оние работи што им ги ветив на новите населеници на островот. По моја молба кон нив капетанот додаде и еден сандак преполн со севозможни облеки. Тие го примија тој подарок со голема благодарност.

Треба да кажам кога се збогувавме со заточениците им дадов збор дека нема да ги заборавам и, ако во некое пристаниште сретнам брод што патем ќе минува крај мојот остров, ќе го замолам капетанот на тој брод да се одбие и да ги земе и однесе во родните краишта.

Кога го напуштив островот за спомен си ги зедов: големата шубара, чадорот и едниот од папагалите. Не заборавив да ги земам и парите, но тие стоеја толку долго време без употреба, што беа сосема потемнети. Дури по коренито чистење одново заличија на сребро. Ги зедов и златниците, што ги најдов на разбиениот шпански брод. Како што установив подоцна според бродскиот дневник, од островот заминав на 19 декември 1686 година. Значи, на островот имав поминато дваесет и осум години, два месеца и деветнаесет дена.

Се одбивме од патот и ги зедовме Шпанците на бродот. Тие многу се израдуваа и ми благодарија со солзи на очите. Но ми се чини дека најсреќен беше Петкан, зашто со нас на далечен пат дојде и неговиот престарен татко.