ГЛАВА I
Помеѓу другите јавни згради во еден град, кој од многу причини поумно е да не се споменува, а на кој не сакам да му давам ни некакво измислено име, постои една зграда веќе речиси одамна позната на сите градови, големи и мали: сиропиталиште. И, ете, во тоа сиропиталиште во еден ден и на датум што не е потребно да го приведувам, особено затоа што не може да му биде од никаква важност на читателот, барем не на овој степен од развојот на работите, се роди живо суштество чие име се наоѓа над ова поглавје.

Откако со помош на општинскиот лекар дојде на овој кутар и тажен свет, долго време не се знаеше дали детето воопшто ќе остане живо и според тоа дали ќе добие некакво име. Работата е во тоа што беше прилично тешко да се наговори Оливер да ја преземе врз себе должноста на дишењето - работа мачна, но работа што навиката ја направила неопходна за нашето постоење. Некое време тој лежеше на малиот душек од отпадоци, висејќи прилично несигурно помеѓу овој и оној свет. Меѓутоа, ако за ова кратко време Оливер го опкружуваа внимателни баби, грижливи тетки, искусни бабици и длабоко учени лекари, тој бездруго и несомнено веднаш ќе умреше. Но, бидејќи покрај него не се најде никој, освен некоја кутра старичка и општинскиот лекар, што ваквите работи ги вршеше врз основа на договор, Оливер и природата си ги измерија силите. Резултатот беше тој што по кратка борба Оливер зеде воздух, кивна, и откако заплака толку гласно колку што со право и можеше да се очекува од детенцeто што тој важен додаток, гласот, го стекнало само пред нешто повеќе од три минути, ги извести жителите на сиропиталиштето за фактот дека врз општинскиот грб се натоварило уште едно бреме.

И кога Оливер го испушти тој прв доказ на слободното и нормално работење на белите дробови, крпениот покривач, само малку префрлен преку железниот кревет, зашушка, бледото лице на младата жена одвај се подигна над перницата и немоќен глас неразбирливо ги изговори зборовите: „Дајте ми да го видам детето, па да умрам“.

Лекарот седеше со лицето свртен кон огнот и си ги грееше дланките, одвреме навреме триејќи ги. Кога се слушна гласот на младата жена, тој стана и приближувајќи се до леглото рече пољубезно отколку што би можело од него да се очекува:

- Ох, уште не смеете да зборувате за умирање.

- Господ да ја благослови! - се замеша болничарката. - Кога би живеела колку што живеев јас, господине, и кога би родила тринаесетина деца, па кога би ѝ испоумреле сите освен две, што живеат заедно со мене во сиропиталиштево, тогаш би зборувала поинаку. Помисли само што значи да бидеш мајка и да имаш олку драго детенце!

Судејќи по сè, тие утешни изгледи за родителската иднина не го постигнаа саканиот впечаток. Болната одмавна со главата и ја протегна раката кон детето.

Лекарот ѝ го стави во прегратка. Таа жедно ги притисна студените бледи усни на неговото чело, мина со рацете преку своето лице, погледа наоколу некако диво, се стресе, падна ничкум - и издивна.

Оливер силно заплака. Да знаеше дека е сираче, препуштено на грижливата милост на црковните тутори и управителите, можеби ќе плачеше уште посилно.

Општинските власти великодушно и благородно решија Оливер да се даде „на село“, т.е. да се упати во помошното сиропиталиште што се наоѓаше на приближно три милји одовде, каде што дваесетина или триесетина деца што се беа огрешиле на законот за сирачињата се тркалаа по подот по цел ден, не излагајќи се на незгодата да се прејадат или претоплат, и кои беа под родителскиот надзор на една постара жена што ги држеше престапниците со надоместок од седум и пол пенија неделно за едно дете. Седум и пол пенија значат прилична сума за исхраната на детето. Доста може да се купи за седум и пол пенија, сосем доволно за детето да го оптовари желудникот и да се почувствува непријатно. Старицата беше мудра и искусна жена. Знаеше што е добро за детето, но точно знаеше и што е добро за неа. Затоа поголемиот дел од парите го присвојуваше за себе и на општинскиот подмладок му даваше помало следување, отколку што му беше навистина определено.

Оливер својот деветти роденден го пречека како, бледо, слабо, малечко и жилесто дете. Но, природата или наследството во градите на Оливер беа всадиле силен дух што поради недоволната исхрана, имаше доволно место за ширење. И, можеби, токму благодарение на таа околност Оливер воопшто и го доживеа својот деветти роденден, кој сега го минуваше во подрумот за јаглен, во друштво со други двајца млади господиновци кои, откако заедно со него беа добро натепани, беа заклучени затоа што безобразно си помислиле оти се гладни. И токму тогаш госпоѓата Ман, газдарица на куќата ја изненади појавата на управителот на сиропиталиштето господин Бамбл, кој се мачеше да го отвори вратичето на портата од градината.

- Ама вие ли сте, господине Бамбл? - рече госпоѓа Ман откако ја подаде главата низ прозорецот и вешто преправајќи се дека е одушевена. („Сузана, извади го Оливера и другите две дечишта донеси ги горе и веднаш измиј ги!“). Господине Бамбл, многу сум среќна што ве гледам!

Господин Бамбл беше дебел и избувлив човек, и наместо на овој срдечен поздрав да одговори со иста мера, тој силно го разниша вратичето, а потоа го бутна со ногата, и тоа така како што можеше да го бутне само еден управител на сиропиталиште.

- Ах, замислете си, - рече госпоѓа Ман откако истрча надвор - дотогаш веќе трите деца ги имаа извадено - замислете, заборавив оти портата однатре е затворена поради драгите деца! Влезете, господине! Влезете, ве молам, господине Бамбл, влезете!

Госпоѓа Ман го воведе управителот во мала гостинска соба со под од тули. Му понуди стол и неговата паларија и бастун ги стави на масата пред него. Господин Бамбл си ја избриша потта од челото што му се беше појавила од одењето, самозадоволно ја погледна паларијата и се насмевна. Да, се насмевна, зашто и управителите на сиропиталиште се луѓе, и господин Бамбл се насмевна.

- А сега, да минеме на работата - рече управителот откако го извади кожниот нотес. - Детето кое е крстено како Оливер Твист денеска наполнува девет години.

- Нека му е со среќа! - се замеша госпоѓа Ман, бришејќи си го левото око со крајот од престилката.

- И покрај наградата од десет фунти, која после е зголемена на дваесет, и покрај крајните, можам да речам, натприродни напори од страна на оваа општина - рече господин Бамбл - никако не можевме да му го пронајдеме таткото, ниту да го дознаеме името на мајка му.

Госпоѓа Ман ги крена рацете зачудена, и додаде по кратко размислување:

- Па тогаш, како му е најдено името?

Управителот на сиропиталиштето гордо се исправи и рече:

- Јас му го измислив.

- Вие, господине Бамбл!

- Јас, госпоѓо Ман. На нашитe штитеници им даваме имиња по азбучен ред. Последниот беше на С, го нареков Свабл. Овој беше на Т - му го дадов името Твист. Следниот што ќе дојде ќе биде Унвин. Имам подготвено имиња сè до крајот на азбуката, а кога ќе дојдеме до Ш, пак ќе почнеме одново.

- Па, вие сте многу учен човек, господине! - рече госпоѓата Ман.

- Да, да - одговори управителот на сиропиталиштето, очигледно поласкан од комплиментот. - Можеби и сум, госпоѓо Ман. Бидејќи Оливер сега е премногу голем за да остане овде, одборот реши да го врати во сиропиталиштето. Јас дојдов по него. Дозволете ми веднаш да го видам.

- Веднаш ќе го доведам - рече госпоѓа Ман излегувајќи од собата.

Откако на Оливер веќе му ја симнаа наслагата нечистотија што му ги покриваше лицето и рацете и тоа толку колку што можеше да се иструже со едно миење, неговата љубезна покровителка го воведе во собата.

- Поклони му се на господинов, Оливере, - рече госпоѓа Ман.

Оливер се поклони во правец помеѓу управителот што седеше на стол и паларијата на масата.

- Ќе дојдеш ли со мене, Оливере? - праша господин Бамбл со свечен глас.

Оливер, всушност, сакаше да каже дека на драго срце ќе тргне со кого било, но кога го подигна погледот, ја виде госпоѓата Ман како стои зад столот на управителот и налутено му се заканува со тупаница. Веднаш сфати што значи тоа, бидејќи таа тупаница која доста често оставала печат на неговото тело беше оставила и длабок печат во неговото сеќавање.

- Дали со мене ќе дојде и таа? - праша кутриот Оливер.

- Не, таа не може - одговори господин Бамбл - но понекогаш ќе те посетува.

За детето тоа не беше некоја голема утеха. Но, иако беше млад, Оливер сепак беше доволно мудар да се прави дека божем му е многу жал што си оди. Не му беше тешко да предизвика солзи во очите. Гладот и мачењето се големи помошници ако сакате да заплачете. И Оливер навистина плачеше многу природно. Госпоѓа Ман илјадапати го прегрна и, што на Оливер му беше уште подраго, му даде парченце леб со путер, за да не изгледа премногу гладен кога ќе дојде во сиропиталиштето. Па така, со парченце леб во раката, и со мала кафена општинска шапка на главата, Оливер го напушти тажниот дом, во кој ни еден љубезен збор ни поглед не светнале над темнината на неговото детство.

Господин Бамбл одеше со крупни чекори. Цврсто држејќи се за неговиот ракав со златни ширити, малиот Оливер тупкаше покрај него, прашувајќи по секоја четврт милја дали се „веќе близу“. На овие прашања господин Бамбл одговараше кратко и намуртено.

Оливер не мина, ни четврт час во сиропиталиштето и само што го излапа и второто парче леб, кога господин Бамбл, кој го имаше предадено на грижата на некоја старица, се врати и откако рече дека одборот вечер има седница, го извести дека одборот барал Оливер да му се јави веднаш.

Немајќи јасна и определена претстава за тоа што е всушност одборот, Оливер беше прилично изненаден со ова известување и не беше сосем сигурен дали треба да се смее или да плаче. Меѓутоа, немаше ни време да размислува за тоа, зашто господин Бамбл го тресна со стапот прво по главата за да се расони, а потоа по грбот за да живне, и откако му нареди да појде по него, го воведе во една широка бело варосана соба во која осуммина или деветмина дебели господа седеа на маса. На чело, во фотелја малку повисока од другите, седеше некој посебно дебел господин, со многу тркалесто црвено лице.

- Поклони му се на одборот - рече Бамбл.

Оливер ги избриша неколкуте солзи што му се беа појавиле во очите, и не гледајќи никаков одбор ами само маса, за среќа се поклони кон неа.

- Како се викаш момче? - праша господинот во високата фотелја.

Оливер се вчудовиде кога виде толку многу господиновци и почна да трепери, а управителот на сиропиталиштето одзади уште еднаш го тресна при што тој заплака. Поради тие две причини одговараше со многу тивок и срамежлив глас, па господинот во бел елек му рече дека е глупав. Тоа беше прекрасен начин да го охрабри и сосема да го смири.

- Момче - почна господинот во високата фотелја - слушај! Претпоставувам оти знаеш дека си сираче!

- Што е тоа, господине? - праша кутриот Оливер.

- Момчево е глупаво, така и си мислев - утврди господинот во бел елек.

- Пст! - додаде господинот што се јави прв. - Ти знаеш дека немаш ни татко ни мајка и дека на нозе те исправила општината, нели?

- Да, господине - одговори Оливер горчливо плачејќи.

- Зошто плачеш? - праша госпрдинот во бел елек. И навистина тоа беше чудно. Зошто да плаче момчево?

- Е, па ти дојде ваму за да се воспитуваш и да научиш некаков корисен занает - рече господинот со црвено лице што седеше на висок стол.

- И утре во шест изутрина ќе почнеш да чешаш колчишта - додаде зборлестиот во белиот елек.

За да заблагодари за овие две милости, обединети во една единствена едноставна работа - чешање колчишта, Оливер длабоко се поклони според упатствата на управителот на сиропиталиштето, а потоа брзо го одведоа во една широка спална, каде што на грубата, тврда постела липајќи заспа.

Кутриот Оливер! Зашто додека спиеше така, несвесен за она што се случува околу него, немаше ни поим дека истиот тој ден одборот донесе одлука што ќе биде од пресудно значење за целиот негов иден живот. Одлуката се состоеше во ова:

Членовите на одборот беа многу учени, умни и мудри луѓе. И кога почнаа да размислуваат за сиропиталиштето, веднаш сфатија нешто што обичните луѓе никогаш не би си го помислиле - дека сиромасите го сакаат сиропиталиштето! За сиромаштијата тоа беше постојано место за забава. Крчма во која ништо не се плаќа: бесплатен појадок, ручек, ужина и вечера во текот на целата година. Рај од тули и малтер во кој само се забавуваат и ништо не работат. „Охо!“, рече одборот изгледајќи многу учен. „Ние тоа веднаш ќе го уредиме. Веднаш ќе му ставиме крај на сè“. И го воведоа правилото дека сите сиромаси можат да избираат (бидејќи тие никого немаа да го присилат да не даде господ): или полека, сосема полека да умираат во сиропиталиштето или брзо надвор од него. Имајќи го тоа во вид, склучија договор со управата на водоводот да им доставува неограничено количество вода а со еден житарски застапник одвреме навреме да ги снабдува со незначителни количества брашно од овес, па дневно даваа по три оброка ретка каша од овес, со една главица кромид, двапати седмично, и по половина лепче во неделата.

Просторијата во која јадеа децата беше широка сала со под од камен. На нејзиниот крај се наоѓаше казан од кој за време на ручек, управителот што за вакви работи носеше престилка и на кого му помагаа една или две жени, со казанска лажица вадеше каша. Секое дете добиваше по една порција од ова одбрано јадење, не повеќе - освен на големите државни празници кога добиваше и по нешто повеќе од две унци1 леб. Чиниите никогаш не требаше да се мијат. Децата ги изгребуваа со лажиците и така тие светнуваа. А кога ќе ја завршеа оваа операција (која никогаш не траеше многу, бидејќи лажиците беа големи речиси колку и чиниите) седнуваа и зјапаа во казанот со толку лакоми очи небаре ќе ги голтнат и самите тули со кои беше подѕидан, лижејќи си ги прстите со надеж дека ќе наидат на некоја засушена капка каша што можеби случајно се задржала на нив. Децата обично имаат прекрасен, апетит. Оливер и неговите другари веќе три месеци полека скапуваа од глад и најпосле од гладост станаа толку незаситни и диви што едно момче, кое беше превисоко за своите години и ненавикнато на ваков живот (татко му држеше мала ашчилница) таинствено им навести на другарите дека се плаши оти ако секој ден не добие уште по една чинија каша во некоја ноќ можеби ќе го изеде момчето што спие до него, а кое случајно беше слабичко детенце. Имаше диви, изгладнети очи и слепо му поверуваа. Одржаа состанок. Фрлија жрепка кој тој ден по вечерата ќе му пријде на служителот и ќе го замоли да му даде уште малку каша. Ждрепката му падна на Оливер Твист.

Дојде вечерта. Децата си ги зазедоа местата. Служителот во готвачка униформа се смести покрај казанот. Неговите помошнички застанаа зад него. Кашата од овес беше разделена и долгата молитва изговорена над краткотрајниот ручек. Каша повеќе немаше. Децата си шепотеа помеѓу себе и со очите му даваа знаци на Оливер, додека најблиските соседи го туркаа со лактите. Оливер стана од масата и одејќи кон управникот со чинијата и лажицата во рацете рече и самиот исплашен од својата смелост:

- Господине, ве молам уште малку!

Служителот беше дебел, здрав човек, но побледе. Неколку мига вчудовидено зјапаше во малиот бунтовник, а потоа се фати за казанот. Помошничките се скаменија од вчудовиденоста децата од страв.

- Што! - рече најпосле служителот со пресечен глас.

- Ве молам, господине - одговори Оливер - дајте ми уште малку!

Служителот го тресна Оливера по главата со големата казанска лажица, го зграпчи и го викна управителот на сиропиталиштето.

Одборот имаше свечена седница кога господин Бамбл ненадејно втрча во собата многу возбуден и обрнувајќи му се на господинот во високата фотелја рече:

- Господине Лимбкинс, извинете господине! Оливер Твист бараше уште!

Сите се сепнаа. На секое лице се гледаше ужас.

- Уште! - рече господин Лимбкинс. - Соземете се Бамбл, и одговорете ми појасно. Добро ли сфатив? Барал уште откако ја изел редовната порција?

- Да, господине - одговори Бамбл.

- Тоа момче ќе заврши на бесилка - рече господинот во бел елек. - Уверен сум дека тоа момче ќе заврши на бесилка.

Никој не го прекинуваше пророчкото мислење на овој господин. Се подигна жива дискусија. Наредија Оливера веднаш да го пикнат в затвор, а утредента изутрината на портата се појави оглас на кој му се нудеа пет фунти награда на оној што ќе го преземе Оливера од општинските раце. Со други зборови, петте фунти и Оливер Твист можеше да ги земе секој на кој му беше потребен чирак за кој било занает, работа или занимање.





ГЛАВА II
Откако го направи тој безбожен и грешен престап побарувајќи уште каша, Оливер цела седмица мина како вистински затвореник во мрачна ќелија во која беше испратен по милост на мудриот одбор. По цел ден горчливо плачеше. А кога ќе се спуштеше долгата тегобна ноќ, ќе си ги покриеше очите со рачињата за да не гледа во мракот и, собран во аголот, се обидуваше да спие, но се будеше треперејќи и грчејќи се, и сè повеќе се доближуваше до ѕидот, небаре и допирот на неговата студена тврда површина претставуваше - заштита во темнината и самотијата што го опкружуваа.

Едно утро господин Гамфилд, оџачар, одеше по патот длабоко размислувајќи за тоа како и со што да ја плати заостанатата кирија што газдата му ја бараше итно. Ни со најрозовата проценка, Гамфилд никако не можеше да си ги покачи финансиските можности за цели пет фунти, колку што му недостигаа. И во некој вид пресметковен очај тој час се чукаше по главата, час го удираше магарето, кога минувајќи покрај сиропиталиштето го виде на вратата огласот.

- Стоој! - му рече господин Гамфилд на магарето!

Магарето беше длабоко замислено прашувајќи се веројатно дали ќе му биде судено да биде нагостено со некое парче зелка откога ќе се ослободи од двете вреќи јаглен што беа натоварени на количката. И така, без да ја чуе командата, продолжи да оди.

Господин Гамфилд промрмори страшна клетва на сметка на магарето и откако потрча по него, го тресна по главата и тоа така што од тој удар би напукнал секој череп, освен магарешкиот. Потоа, ја грабна уздата и убаво му ја тргна вилицата, благо предупредувајќи го дека не е свој господар и го сврти. Потоа уште еднаш го тресна по главата колку да го посмири додека се врати. Откако го стори сето тоа, отиде до портата да го прочита огласот.

На портата со рацете зад грбот, стоеше господин во бел елек, откако претходно, во собата во која заседаваше одборот, искажа неколку длабоки мисли. Бидејќи беше сведок на малиот спор помеѓу господин Гамфилд и магарето, радосно се насмевна кога господин Гамфилд се доближи да го прочита огласот, зашто веднаш сфати дека тој е токму таков господар каков што му е потребен на Оливер Твист. И господин Гамфилд се насмевна кога го прочита известувањето, бидејќи пет фунти токму беше сумата што му беше потребна. А што се однесува до детето што доаѓаше заедно со неа, бидејќи знаеше каква е исхраната во сиропиталиштето, господин Гамфилд беше сигурен дека тоа ќе биде некое фино малечко момче, како создадено за чистење печки.

Господин Гамфилд се појави пред одборот, мина со итриот поглед по лицата околу масата и откако забележа насмевка на сите нив и самиот полека се насмевна. Пазарот беше направен. На господин Бамбл му наредија истото попладне да отидо со Оливер Твист кај судијата заради одобрување и потпишување на договорот.

На патот кон судијата господин Бамбл го поучи Оливера како да се поклони и како да изгледа среќен, а кога господинот ќе го праша дали сака да оди на занает, да каже дека многу го сака тоа. Оливер вети дека послушно ќе ги изврши двете наредби, дотолку повеќе што господин Бамбл благо навести дека не знае што ќе биде со него ако не направи така. Кога стигнаа во судот, Оливера го затворија во некаква собичка и господин Бамбл го предупреди да остане тука додека тој не дојде по него.

Со растреперено срце детето тука остана половина час. Тогаш господин Бамбл ја покажа главата, што беше без паларија, и рече гласно:

- Ајде, драги Оливере, дојди кај господинов.

Кога го рече тоа, господин Бамбл имаше мрачен и заканувачки изглед и додаде со потивок глас:

- Не заборави што ти реков, малечок небиднику!

По овој малку противречен начин на обраќање, Оливер почна тапо да зјапа во лицето на господин Бамбл, но тој господин не му даде можност да каже нешто, зашто веднаш го воведе во соседната просторија, чија врата беше отворена. Тоа беше широка соба со голем прозорец. На масата седеа двајца господиновци чии глави беа напудрени. Едниот од нив читаше весник додека другиот, низ очила чија рамка беше од кора од желка, прегледуваше едно парче пергамент што се наоѓаше пред него. Пред масата од едната страна стоеше господин Лимбкинс, а од другата господин Гамфилд, прилегано измиен. Два-тројца навидум груби луѓе во чизми шеткаа наоколу.

Стариот господин со очила одвреме навреме ќе промрмореше нешто над парчето пергамент, така што кога господин Бамбл го доведе Оливера пред масата, настапи кратка пауза.

- Ова е момчето, ваше господство - рече господин Бамбл.

Стариот господин што читаше весник за миг ја крена главата и повлече за ракавот еден друг стар господин, при кое спомнатиот старец се сепна.

- О, тоа ли е момчето? - праша стариот господин.

- Да, господине - одговори господин Бамбл. - Поклони му се на судијава, драги мој.

Оливер се стресе и се поклони како што можеше најдобро.

- Па - рече стариот господин - се надевам дека го сака оџачарскиот занает.

- Го обожава, ваше господство - одговори Бамбл, штипнувајќи го Оливера за да му укаже дека за него е подобро ако не рече дека не го сака.

- И тој сака да биде оџачар, нели? - праша стариот господин.

- Ако го испратите на кој било друг занает, тој би побегнал, ваше господство - одговори Бамбл.

- А човеков што ќе биде негов мајстор - вие господине, вие со него ќе постапувате убаво, ќе го храните и ќе правите сè друго, ќе правите ли? - продолжи стариот господин.

- Штом велам дека ќе правам, тогаш ќе правам - одговори господин Гамфилд тврдоглаво.

- Груб си на збор, пријателе, но се чини дека си чесен, искрен човек, - рече стариот господин свртувајќи си ги очилата спрема човекот кој ја сакаше наградата за Оливер, а чие арамиско лице беше вистински образец на свирепост. Но, судијата беше наполу слеп и наполу подетинет па од него, се разбира, не можеше да се очекува да го види она што можеа да го видат другите.

- Се надевам дека сум, господине - рече господин Гамфилд подмолно подмижувајќи.

- Ни малку не се сомневам во тоа, пријателе, - додаде стариот господин наместувајќи си ги очилата поцврсто на носот и обѕрнувајќи се за да ја најде мастилницата.

Тоа беше пресуден момент за Оливера. Ако мастилницата беше таму каде што стариот господин мислеше дека е, тој ќе го натопеше во неа перото, ќе ги потпишеше договорите и Оливера веднаш ќе го одведеа. Меѓутоа, бидејќи се случи така што таа беше пред самиот негов нос, тој, се разбира, напразно ја бараше по целата маса. И бидејќи тогаш случајно погледна право пред себе, погледот му падна на бледото преплашено лице на Оливер Твист кој и покрај сите погледи и штипања на Бамбл го гледаше одвратното лице на својот иден мајстор со израз на ужас и страв, премногу очигледен за да не го забележи дури и наполу слепиот судија.

Стариот господин запре, го остави настрана перото и го пренесе погледот од Оливера на господин Лимбкинс кој со весело и мирно лице се обидуваше да шмркне малку бурмут.

- Детенце мое! - рече стариот господин наведнувајќи се преку масата напред.

Оливер се сепна од овој звук. Тоа може да му се прости, бидејќи зборовите беа изговорени љубезно, а звуците на кој човекот не навикнал го плашат. Оливер силно затрепери и почна да плаче.

- Детенце мое - продолжи стариот господин. - Изгледаш блед и исплашен. Што ти е?

- Тргнете се малку настрана од него, управителе на сиропиталиштето, рече другиот судија, оставајќи ја хартијата и наведнувајќи се напред со заинтересиран израз. - Ајде, момче, кажи ни што ти е, немој да се плашиш.

Оливер клекна и откако ги склопи рацете фати да моли за повторно да го испратат во мрачната соба, да го мачат со глад, да го тепаат, да го убијат ако сакаат, само да не го даваат кај тој страшен човек.

- Е - почна господин Бамбл дигајќи ги рацете и очите кон Оливера. - Е, од сите итри и препредени сирачиња што сум ги видел досега, Оливере, ти си едно од најбесрамните.

- Молчете, управителе! - рече другиот стар господин кога господин Бамбл го изговори овој свој укор.

- Го молам вашето господство да ми прости - рече господин Бамбл не верувајќи им на сопствените уши. - Мене ли ми се обрна вашето господство?

- Да. Молчете!

Господин Бамбл се вчудовиде. Да му се рече на еден управител на сиропиталиште да замолчи! Морална револуција!

Стариот господин со очила, чии рамки беа од желкина кора погледна во својот колега. Овој важно кимна со главата.

- Не се согласувам да ги овериме овие договори - рече стариот господин и го турна настрана парчето пергамент.

- Се надевам - пелтечеше господин. Лимбкинс - се надевам дека судиите нема врз основа на произволното сведоштво на едно дете да стекнат мислење оти надлежните ќе одговараат за некакво непрописно раководење.

- Судиите не се повикани да изречуваат какво било мислење за таа работа - рече остро другиот стар господин. - Одведете го момчево назад во сиропиталиштето и со него постапувајте убаво! Изгледа дека тоа му е потребно.

Идното утро повторно е огласено дека Оливер Твист пак се „издава“ и дека ќе му се исплатат пет фунти на оној што ќе го земе.





ГЛАВА III
Ако на момчето не може да му се најде некое погодно место, во отмените семејства владее обичај да го испратат на море. Угледувајќи се на толку паметниот и спасоносен пример, одборот расправаше за тоа Оливер Твист да го испратат на море, на некаков мал трговски брод што се подготвува да отплови во некакво погодно нездраво пристаниште. Тоа беше најдоброто што можеше да се стори со него. Постоеше веројатност дека капетанот на бродот еден ден, весело расположен по ручекот, до смрт ќе го претепа или со некакво железо ќе му го растури мозокот, бидејќи тие две забави, како што е веќе главно општо познато, се омилени и вообичаени меѓу господата од тој општествен ранг.

Господин Бамбл отиде претходно да ја испита работата, да пронајде некаков капетан или некој друг на кој на бродот му е потребно момче што нема родители ниту роднини. Сега се враќаше во сиропиталиштето за да го соопшти резултатот на својата мисија и на вратата го забележа - господинот Сурбери, сопственик на закопното претпријатие.

Господин Сурбери беше висок, слабикав, ковчест човек, кој на себе имаше побелен црн костум, закрпени памучни чорапи во иста боја и соодветни чевли. Чекорот му беше еластичен, а на лицето му се гледаше некакво внатрешно задоволство кога му пристапи на господин Бамбл и срдечно се ракуваше со него.

- Зедов мера за двете жени што умреа синоќа, господин Бамбл - рече сопственикот на закопното претпријатие.

- Па богами, господине Сурбери, вие ќе се збогатите - одговори управителот ставајќи го палецот и показалецот во кутијата за бурмут што му ја понуди сопственикот на закопното претпријатие, а која беше мал духовит модел на мртовечки сандак. - Велам дека ќе се збогатите, господине Сурбери - повтори господин Бамбл, пријателски тупкајќи го претприемачот со бастунот по рамото.

- Мислите? - рече сопственикот на закопното претпријатие со глас кој донекаде ја дозволуваше, а донекаде ја оспоруваше таквата можност.

- Цените што ги определи одборот се многу мали, господине Бамбл.

- Но и сандаците се мали - одговори управителот на сиропиталиштето, насмевнувајќи се толку колку што може себеси да си дозволи еден висок службеник.

Господин Сурбери од тоа се орасположи, а, се разбира, така и требаше да биде, и тој долго и непрестајно се смееше.

- Така е, така е, господине Бамбл - рече најпосле тој.

- Не може да се порекнува: откако е воведен новиот начин на исхрана, сандаците се малку потесни и поплитки од порано. Но мора нешто и да се спечали, господине Бамбл. Сувото дрво е скапа стока, господине, а сите железни рачки доаѓаат по каналот од Бермингам.

- Што се може, што се може, секој занает има и свои лоши страни. Пристојната заработувачка, се разбира, е дозволена.

- Се разбира, се разбира - одговори сопственикот на закопното претпријатие, па ако не спечалам на овој или на оној предмет, што се може, тоа го надоместувам после, како што гледате, хи, хи, хи!

- Така е - рече господин Бамбл. - Патем речено да не познавате некого на кој му е потребно едно дете? Општински чирак кој засега е тежок товар, така да се каже, воденичен камен на вратот на општината. Прекрасни услови, господине Сурбери, прекрасни услови! - говорејќи господин Бамбл го крена стапот до огласот над себе и трипати удри по зборовите „пет фунти“ што беа отпечатени со огромни римски букви.

- Жити бога! - рече сопственикот на закопното претпријатие фаќајќи го Бамбл за реверот од неговото службено палто опшиено со злато. - Штотуку сакав да поразговарам со вас за тоа. Вие знаете, господине Бамбл, јас плаќам прилично данок за сиромаштијата.

- Хм - изусти господин Бамбл. - Па?

- Па - одговори сопственикот на закопното претпријатие - си мислев штом веќе плаќам толку за нив, имам право и од нив да земам сè што можам, господине Бамбл. И затоа, и затоа - мислам детето да го земам кај мене.

Господин Бамбл го фати сопственикот на закопното претпријатие за мишката и го воведе во зградата. Господин Сурбери се задржа со членовите на одборот пет минути. Решено беше тој Оливера истата вечер да го земе со себе на „проба“. Оваа фраза, кога се работи за општински чирак значи следново: ако мајсторот по кратката проба, увиди дека момчето и без многу храна може доволно да аргатува, ќе го задржи со години и ќе прави со него што сака.

Малиот Оливер вечерта го изведоа пред „господата“ и му рекоа дека уште вечерва како момче за сè ќе мора да отиде во куќата на човекот што прави мртовечки сандаци, и дека ако се поплакува на својата положба или ако некогаш се врати во општината, ќе го испратат на море за таму да се удави или да го убијат, како што ќе излезе. Тој покажа толку малку возбуденост што сите еднодушно се согласија дека е еден закоравен мал никаквец и му наредија на господин Бамбл веднаш да го одведе. Оливер сосем мирно ја ислуша веста за селењето. Откако го зеде во рацете својот багаж - кој не беше тежок за носење, бидејќи сè беше собрано во едно пакетче завиткано во кафена хартија - тој ја натна капата над очите и откако уште еднаш го фати ракавот на палтото на Бамбл, овој великодостојник го одведе на нова сцена на страдање.

Сопственикот на закопното претпријатие штотуку ги имаше спуштено капаците на дуќанот и на светлината на една мала свеќа внесуваше некои податоци во сметковната книга кога влезе господин Бамбл.

- Охо! - рече сопственикот на закопното претпријатие дигајќи го погледот над книгата и прекинувајќи го пишувањето среде зборот. - Вие ли сте, Бамбл?

- Јас целиот, господине Сурбери - одговори управителот. - Еве, ви го доведов момчето.

Оливер се поклони.

- О, ова е тоа момче, нели? - рече сопственикот на закопното претпријатие подигајќи ја свеќата над главата за подобро да го види Оливера. - Госпоѓо Сурбери, ќе бидеш ли толку добра да дојдеш ваму за малку, драга?

Госпоѓа Сурбери ѕирна од собичката зад дуќанот. Таа беше слабичка испиена жена со лице што изразуваше лутина.

- Драга моја - продолжи господин Сурбери со полно почитување - ова е момчето од сиропиталиштето за кое ти зборував.

Оливер пак се поклони.

- О, господи! - се зачуди жената на сопственикот на закопното претпријатие - па тој е сосем мал.

- Што се може, тој навистина е мал - потврди господин Бамбл откако погледна во Оливера како да е тој виновен за тоа. - Тој е мал. Без збор. Но ќе порасне, госпоѓо Сурбери, ќе порасне.

- Ах! Можеби и ќе порасне - одговори жената развлечено - со нашата храна. Јас не гледам никаква среќа во општинските деца, бидејќи нивното издржување чини повеќе отколку што вредат самите. Но мажите секогаш мислат дека тие сè знаат најдобро. Слушаш ли! Слегувај долу, ти мал лапачу!

Жената на сопственикот на закопното претпријатие ја отвори вратата отстрана и го турна Оливера по стрмните скалила во некаква камена ќелија, влажна и мрачна, од која како од претсобјето се влегуваше во подрумот за јаглен и која ја викаа „кујна“. Во неа седеше една нечиста девојка во изгазени чевли и сини, многу испокинати волнени чорапи.

- Е, Шарлота - рече госпоѓа Сурбери, придружувајќи го Оливера - дај му на детево некое парченце месо од оние што ги оставивме за Трип. Тој од изутрина не е вратен дома, па може да мине и без тоа. Можеби момчево не е пребирач, па ќе ги изеде. Така ли е, момче?

Оливер на кого очите му светнаа при споменувањето на месото и кој гореше од желбата што побргу да го излапа, одговори потврдно. И пред него ставија чинија од неубави отпадоци.

Би сакал некој најаден филозоф, кај кого тоа што ќе го изеде и испие се претвора во жолчка, чија крв е како мраз, а срцето од железо, да може да го види Оливера како е наведнат над остатокот од јадење кое не би го помирисало ни куче. Би сакал да може да биде сведок, на страшната лакомост со која Оливер го кинеше месото поради сета безмилосност на гладта. Само уште една работа има што би сакал: кога би можел да го видам тој филозоф како го јаде истото тоа со истата сладост.

Откога Оливер вечера жената на сопственикот на закопното претпријатие што го гледаше со нем ужас и со страшни претчувства во поглед на неговиот иден апетит, рече:

- Е, убаво, сè ли изеде?

Бидејќи пред него веќе немаше ништо за јадење, Оливер одговори потврдно.

- Тогаш дојди со мене - рече госпоѓа Сурбери. Зеде некоја исчадена и нечиста светилка и го поведе по скалите. - Ќе спиеш под тезгето. Се надевам дека немаш ништо против тоа да спиеш меѓу сандаците? Но не е многу ни важно дали имаш или немаш, бидејќи не можеш никаде на друго место да спиеш. Ајде, секако, нема овде со тебе да се натегам цела ноќ.

Оливер не се колебаше, ами кротко појде по новата господарка.





ГЛАВА IV
Откако остана сам во дуќанот на сопственикот на закопното претпријатие, Оливер ја спушти ламбата на тезгето и со чувство на страв и ужас се обѕрна околу себе што лесно можат да го разберат и луѓе многу постари од него. Еден недовршен мртовечки сандак што стоеше среде работилницата на црни ногари изгледаше толку мрачен и толку потсетуваше на смртта што на Оливер му поминуваа морници секогаш кога очите ќе му се свртеа во правец на тој мрачен предмет. Покрај ѕидот беа наредени брестови штици со еднаков облик кои во темницата изгледаа како некакви плеќести чудовишта што ги ставиле рацете во џебовите од панталоните.

Брестови иверки, клинци со сјајни главички и парчиња црно платно беа расфрлани по подот, а ѕидот зад тезгето го красеше слика што претставуваше двајца службеници на закопното претпријатие во цврсто колосани јаки како стојат на почесна стража покрај големата врата на некоја приватна куќа, а од далечината доаѓа мртовечка кола што ја влечат четири црни коњи. Дуќанот беше тесен и претопол. Воздухот како да беше натопен со миризба на мртовечки сандаци. Празнината под тезгето во која беше уфрлен неговиот душек од отпадоци, беше како гроб.

Но Оливеровата душа не ја притискаа само мрачните чувства. Беше сам на ова чудно место, а сите знаеме каков страв и пустота чувствуваат и најсилните меѓу нас кога ќе се најдат во таква положба. Момчето немаше ни еден пријател по кого би жалело или кој би жалел по него. Тага за никаква скорешна разделба не му ја исполнуваше душата. Отсуството на ниедно сакано и драго суштество не му паѓаше тешко на срцето. Па сепак во срцето му беше тешко. И кога се вовлече во својата тесна постела посака таа да е негов мртовечки сандак и да лежи на гробишта во мирен и вечен сон, додека високата трева нежно се бранува над неговата глава и го успива длабокиот звук на старата камбана.

Оливер изутрината го разбудија силни удари со нога по вратата. Пред да успее да се облече на брза рака, ударите гневно и силно се повторија околу дваесет и пет пати. Кога Оливер почна да го тргнува синџирот, ударите престанаа и се слушна гласот:

- Отвори ја вратата, слушаш ли?

- Веднаш, господине - одговори Оливер, симнувајќи го синџирот и свртувајќи го клучот во бравата.

- Ти ли си новото момче? - се слушна глас низ клучалката.

- Да, господине - одговори Оливер.

- Колку години имаш?

- Десет, господине - одговори Оливер.

- Тогаш добро ќе те измавам штом ќе влезам внатре - рече гласот. - Ќе видиш ти, детиште сиромашко! - И откако го даде тоа љубезно ветување гласот се претвори во свиркање.

Со треперлива рака Оливер го симна резето и ја отвори вратата.

Неколку мига гледаше по улицата, нагоре и надолу, и отспротива, верувајќи дека непознатиот, што разговараше со него низ клучалката, направил неколку чекори за да се загрее. Никого не виде освен едно поголемо момче што седеше на еден дирек пред куќата и јадеше парче леб намачкано со путер од кое сечеше со нож залаци и ги голташе многу вешто.

- Извинете, господине - рече најпосле Оливер, откако виде дека нема никој друг во близината. - Вие ли тропавте?

- Јас удирав со нога - одговори момчето.

- Да не сакате мртовечки сандак? - праша Оливер без лоша намера.

Тогаш момчето се разбесни и рече дека наскоро сандак ќе му затреба на Оливер, ако така се шегува со својот претпоставен.

- Верувам дека не знаеше кој сум јас, голтару? - рече веднаш потоа станувајќи од дирекот со посебна важност.

- Не, господине - одговори Оливер.

- Јас сум господин Ное Клејпул - рече момчето - а ти си мој потчинет. Симни ги ќепенците, мрзлив силеџијо! - тогаш господин Клејпул го клоцна со нога Оливера и многу достоинствено влезе во дуќанот.

Оливер ги симна ќепенците и првиот сакаше да го однесе во малиот двор покрај куќата каде што стоеја денски, но се затетерави од неговата тежина и скрши едно стакло. Ное благонаклоно му помогна утешувајќи го со ветување дека веќе ќе си го „добие своето“. Набргу потоа дојде господин Сурбери. По малку се појави и госпоѓа Сурбери. И бидејќи се исполни пророштвото на Ное и Оливер го „доби своето“ тој појде по овој млад господин долу на појадок.

- Приближи се до огнот, Ное - рече Шарлота. -Ти оставив убаво парче сланина од појадокот на господинот. Оливере, затвори ја вратата зад господинот Ное и изеди ги парченцата што ги ставив на капакот од кутијата за леб. Еве ти го чајот! Однеси го на сандакон онаму и таму пиј. Само побрзај, зашто ќе треба да го чуваш дуќанот. Слушаш ли?

- Слушаш ли, голтару? - викна Ное Клејпул.

- Жити бога, Ное! - рече Шарлота. - Што ти е? Зошто не го оставаш момчето на мир?

- Да го оставам на мир! - се зачуди Ное. - Ако сакаш по право сите веќе доста го оставаат на мир. Дури ни мајка му ни татко му во ништо не му се мешаат. Сите роднини го оставаат да прави што сака. Па, Шарлота? Хи, хи! хи! хи!

- Ох, и ти си ми некој! - Рече Шарлота гргнувајќи во гласна смеа на која ѝ се придружи и Ное. Потоа и двајцата со презир го погледаа сиромашкиот Оливер Твист, кој треперејќи седеше на сандакот во најстудениот дел на кујната и ги јадеше бајатите парченца оставени посебно за него.

Ное беше питомец на добротворното друштво, а не сираче од сиропиталиштето. Мајка му беше перачка, а татко му - војник пијаница, отпуштен од војската со дрвена нога и со пензија нешто поголема од два и пол пенија дневно. Момчињата од соседните дуќани веќе одамна на улица му имаа наредено на Ное погрдни имиња како: голтар, опашкар, влечипола и слично, и Ное тоа без збор го поднесуваше. Но сега, кога судбината му стави на патот едно безимено сираче на кое и најлошиот бедник можеше со презир да покаже со прст, тој враќаше мило за драго и тоа со лихва.

Веќе беа поминале три-четири недели откако Оливер дојде кај сопственикот на закопното претпријатие. Господин и госпоѓа Сурбери - дуќанот беше затворен - вечераа во гостинската собичка во задниот дел на куќата, кога господин Сурбери рече:

- Драга.

- Што е? - одговори госпоѓа Сурбери остро.

- Се работи за малиот Твист, драга - рече господин Сурбери. - Момчето изгледа убаво, драга.

- Како не, штом јаде толку - забележа госпоѓата.

- Има нешто тажно на неговото лице, драга - пак започна господин Сурбери - што е многу интересно. Би бил одличен придружник на закоп, душо.

Госпоѓа Сурбери го подигна погледот прилично зачудено. Господин Сурбери го забележа тоа и не давајќи ѝ време на добрата госпоѓа да стави некаква забелешка продолжи:

- Не мислам, драга, да биде придружник на закоп на возрасни, туку само на деца. Тоа би било новина, драга моја, да имаш придружник што одговара на растот. Навистина ефектот би бил прекрасен.

Госпоѓата Сурбери што покажуваше многу вкус кога се работеше за закопите, беше изненадена од новината на оваа замисла. Веднаш беше решено Оливер да се упати во тајната на занаетот и да го придружува господарот при првиот случај кога неговите услуги ќе бидат потребни.

Откако мина месецот определен за проба, Оливер официјално стана чирак. Токму во тоа време владееја некакви болештини. Зборувајќи со трговски јазик, мртовечките сандаци многу се бараа, и во текот на неколку недели Оливер стекна убаво искуство. Успехот на итрата замисла на господин Сурбери ги надмина дури и неговите најрозови очекувања. Ни најстарите луѓе не паметеа дека сипаниците некогаш толку коселе или биле толку гибелни за децата, така што имаше многу тажни закопи, на чело на кои одеше малиот Оливер во шапка чија лента се спушташе сè до колениците и кое предизвикуваше извонредно восхитување и возбуда кај сите мајки во градот.

Со месеци Оливер покорно ја поднесуваше тиранијата и измачувањата на Ное Клејпул, кој сега спрема него се однесуваше уште полошо отколку порано, зашто во него се разбуди завист откако виде како тој, новак, стигна до црн стап и шапка со лента, додека тој, иако е тука веќе одамна, и понатаму остана во тркалестата шапка и кожните панталони. Шарлота со Оливер постапуваше лошо затоа што така со него постапуваше и Ное. Госпоѓа Сурбери беше Оливеров заколнат непријател затоа што господин Сурбери беше пријателски расположен спрема него. И така наоѓајќи се помеѓу овие тројца, од една страна, а, од друга страна, до гуша сит од закопите, Оливер се чувствуваше многу лошо.

Еден ден Оливер и Ное, кога беше време за ручек, слегоа во кујната за да се нагостат со парченце овчо - фунта2 и пол најлошо месо од врат. Шарлота штотуку беше излегла. Бидејќи беше гладен и злобен Ное Клејпул сметаше дека тоа малку време најдобро ќе го искористи ако го предизвикува и шиканира младиот Оливер Твист.

Целиот сосредоточен во оваа невина забава, Ное ги стави нозете на прекривката од масата, го потегна Оливера за косата, му ги повлече ушите, изјави дека го смета за „подлизурко“ и рече дека ќе дојде да гледа кога ќе го бесат без обѕир каде ќе се одигрува тој сакан настан. Но бидејќи ни едното од овие боцкања не го предизвика саканиот впечаток и не го расплака Оливера, Ное се обиде да биде уште подуховит. Во тој обид Ное го направи она што го прават мнозина со ситни души - поугледни личности отколку што е Ное - го прават и денеска кога ќе сакаат да бидат духовити. Мина на лични работи.

- Голтару - почна Ное - како е мајка ти?

- Умрена е - одговори Оливер - и немој да ја ставаш в уста!

Кога го рече тоа лицето на Оливер се покри со црвенило. Дишеше брзо, а устата и ноздрите чудно му се грчеа. Клејпул помисли дека веднаш ќе заплаче и затоа ги продолжи нападите.

- Од што умрела, голтару? - продолжи Ное.

- Срцето ѝ пукнало, така ми рече една од нашите стари болничарки - одговори Оливер повеќе како да зборува за себе отколку да му одговара на Ное. - Мислам дека знам што значи да се умре од тоа.

- Тра - ла - ла, их многу лажеш, голтару! - рече Ное кога една солза се стркала по образот на Оливер. - Што се лигавиш?

- Не поради тебе - одговори Оливер брзо бришејќи си ја солзата. - Немој да мислиш така.

- Не поради мене, нели? Подбивно се смееше Ное.

- Не, поради тебе, не! - пресече Оливер. - И слушаш ли, престани. Немој да ја ставаш в уста неа! Ќе ти биде подобро!

- Ќе ми биде додобро! - викна Ное. - Види, те молам! Подобро ми е! Голтару, не биди безобразен. А и мајка ти, ех! И таа ти била некаква мустра! О, господе! - кимна Ное важно со главата и го набра својот мал црвен нос колку што му дозволуваа мускулите. - Слушаш ли, голтару! - продолжи Ное охрабрен од молчењето на Оливера, при тоа служејќи се со подбивен тон на престорено сочувство, со тон најлош од сите. - Слушаш ли, голтару, тука сега не се може ништо. А, се разбира, ти ни тогаш не си можел ништо. Мене ми е многу жал и уверен сум дека на сите ни е жал и дека сите многу те сожалуваме. Но мора да знаеш, голтару, мајка ти била најобична пачавра.

- Што рече? - праша Оливер, подигнувајќи го брзо погледот.

- Најобична пачавра, голтару - одговори Ное мирно. - И многу е подобро, голтару, што умрела тогаш, зашто сега би била на робија во Брајдвел, или во прогонство, или обесена, што е уште поверојатно, нели?

Црвен од гнев Оливер стана, го преврте столот и масата, го зграпчи Ное за вратот и во настап на бес го тресеше сè додека забите не почнаа да му штракаат, па удирајќи го со сета сила го кутна на земја.

Само еден миг пред тоа момчето изгледаше како некое мирно, кротко, натажено детенце, какво што го направило грубото постапување. Но, најпосле, неговиот дух се разбуди. Крвта му зовре поради тешката навреда нанесена на мртвата мајка. Градите му се надигаа. Стоеше простум. Очите му беа светли и живи. Целиот негов лик се измени додека стоеше и го стрелаше со очите својот страшлив мачител кој сега се грчеше пред неговите нозе. Оливер му се закануваше со сила што дотогаш не ја познаваше.

- Ќе ме убие - лелекаше Ное. - Шарлота! Госпоѓо! Овој новодојдениов сака да ме убие! Помош! Помош! Оливер полуде! Шарлота!

При Ноевото викање помош Шарлота одговори со силно врескање, а госпоѓа Сурбери со уште посилно. Првата втрча во кујната низ споредната врата, а втората застана на скалите и слезе дури откако се увери дека нема опасност за животот.

- О ти, мал небиднику! - врисна Шарлота зграпчувајќи го Оливера со сета сила што одговараше на силата на еден средно јак човек во посебно добра кондиција. - О, ти мал не-бла-го-дар-ни-ку, кр-во-лоч-ни-ку, стра-шен никаквецу! - по секој слог Шарлота со сета сила го маваше Оливера, а секој удар го придружуваше со по едно вриснување.

Тупаницата на Шарлота не беше ни малку лесна. Но за случај таа да не може да го стивне бесот на Оливер, госпоѓа Сурбери втрча во кујната и фати да ѝ помага на Шарлота со тоа што Оливера со едната рака го држеше, а со другата го гребеше по лицето. При ваквиот поволен развој на работите, Ное стана од земјата, и почна да го мава Оливера одзади.

Беше премногу напорно за да трае долго. Кога сите веќе се омалодушија и веќе не можеа и понатаму да го скубат и тепаат Оливера, кој се оттрнуваше и се дереше, но не беше ни малку исплашен, го одвлекоа во подрумот за ѓубре и тука го заклучија. Потоа госпоѓата Сурбери се струполи на столот и фати да плаче.

- Господе благи, таа издивнува! - викна Шарлота. - Чаша вода, драги Ное. Брзо!

- Ох, Шарлота, - рече госпоѓа Сурбери одвај зборувајќи поради недостиг на здив и поради изобилството студена вода што Ное ѝ ја истури врз главата и рамениците. - Ох, Шарлота, каква среќа што не сме сите испотепани в постела.

- Ах, госпоѓо, навистина среќа! - гласеше одговорот. - Кутриот Ное, кога влегов, само што не го имаше убиено, госпоѓо.

- Кутриот тој! - рече госпоѓа Сурбери, гледајќи го со жалење питомецот на добротворното друштво.

Додека вака го сожалуваа, Ное на чиј елек горното копче можеше да биде некако во висина на темето на Оливер, си ги триеше очите со дланките, сосила истиснуваше по некоја солза и шмркаше.

- Што да правиме? - викна госпоѓа Сурбери. - Господарот не е дома. Во куќава нема ни едно машко, а тој во рок од десет минути ќе ја откорне вратата. - Оливеровите силни удари на споменатиот дрвен предмет ја правеа оваа можност многу веројатна.

- Господи, гослоди! Не знам, госпоѓо, што да правиме, туку да испратиме по полиција.

- Или по војска - напомна господин Клејпул.

- Не, не - рече госпоѓа Сурбери откако се сети за стариот пријател на Оливер. - Ное, отрчај по господин Бамбл и речи му веднаш да дојде, да не чека ни еден момент. Остави ја капата! Побрзај! Додека трчаш, можеш да го држиш ножот на модрицата кај окото, па нема да ти отече.

Ное ништо не одговори, ами отрча колку што можеше побрзо. Луѓето на улица многу се чудеа кога го видоа питомецот на добротворното друштво како јури, гологлав и со нож на окото.





ГЛАВА V
Ное Клејпул трчаше по улицата колку што можеше побрзо и ниеднаш не застана за да земе здив сè додека не стигна во сиропиталиштето. Откако се одмори неколку мига за да собере добра резерва од липања и да приреди импозантна изложба на солзи и страв, тој силно зачука на вратичето, и пред старецот што му го отвори направи толку жално лице што дури и тој, кој и во своитое најдобри времиња гледал околу себе само жални лица подзапре зачуден.

- Види, што му е на момчево? - рече кутрирт старец.

- Господине Бамбл! Господине Бамбл! - викаше Ное вешто изигрувајќи вчудовиденост, и со толку силен и возбуден глас што тој не само што го привлече вниманието на господин Бамбл, кој се најде тука во близина, ами и толку го исплаши, што отрча во дворот дури и без својата карактеристична паларија.

- Ох, господине Бамбл! - рече Ное. - Оливер, господине - Оливер...

- Што? Што? - го прекина господин Бамбл со мал знак на радост во своите студени очи.

- Да не избегал? Не избегал, нели, Ное?

- Не, господине, Не. Не избега, господине, но збесна. Се обиде да ме убие, господине. А потоа се обиде да ја убие Шарлота, па госпоѓата. Оф! Колку страшно боли! Какви маки, господине! - заврши Ное и почна да се грчи и превиткува како јагула, давајќи му на господин Бамбл на знаење дека од жестокиот и крволочен напад на Оливер Твист претрпел сериозни внатрешни повреди и оштетувања поради кои сега чувствува ужасни маки.

Кога Ное виде дека неговото соопштение наполно го вчудовиде господин Бамбл, за да го зголеми впечатокот, почна да се жали на своите страшни рани десетпати погласно отколку пред малку, а кога забележа дека некој господин во бел елек иде преку дворот почна уште полошо да се поплакува.

Тоа многу брзо му го привлече вниманието на господинот. Немаше минато ни три чекори, а налутено се сврти и праша зошто вие тоа кученце и зошто господин Бамбл не го почести со нешто, па барем да има зошто да вие.

- Ова е едно сиромашко момче од училиштето на сиропиталиштето - одговори господин Бамбл - кое за малку ќе го убиел - ама само што не го убил - малиот Твист.

- Навистина! - викна господинот во бел елек и наеднаш запре. - Јас го знаев тоа. Уште од почетокот имав некакво чудно претчувство дека тој дрзок мал дивјак ќе заврши на бесилка!

- Господине, се обидел да ја убие и слугинката - рече господин Бамбл со лице бледо како смрт.

- И газдарицата - се замеша Клејпул.

- И газдата, ми се чини дека рече Ное! - додаде господин Бамбл.

- Не, тој не беше дома, инаку би го убил и него - одговори Ное. - Рече дека сакал и него да го убие.

- Аха! Рекол дека сака, нели момче? - продолжи господинот во бел елек.

- Да, господине - одговори Ное. - И ве молам, господине, газдарицата прашува дали господин Бамбл има време веднаш да дојде таму и да го измава, зашто газдата не е дома.

- Се разбира, момче, се разбира - рече господинот во бел елек благо смешкајќи се и тупајќи го Ное по главата која беше околу три инча3 над неговата. - Бамбл, отрчајте со стапот кај Сурбери и видете што може таму да се стори. И не штедете го, Бамбл!

- Не грижете се, господине - одговори старателот на сирачињата. И откако тророгата шапка и стапот беа наместени за задоволство на нивниот сопственик, господин Бамбл и Клејпул бргу тргнаа кон дуќанот на сопственикот на закопното претпријатие.

Таму ситуацијата ни малку не беше поправена. Сурбери уште не беше вратен, а Оливер со несмалена жестокост и понатаму удираше со нозете на подрумската врата. Извештајот за неговото беснило што го поднесоа госпоѓа Сурбери и Шарлота беше толку страшен што господин Бамбл заклучи дека е поумно со него да се преговара пред да се отвори вратата. Затоа претходно удри со нога на вратата и откако ја допре устата на клучалката рече со длабок свечен глас:

- Оливере!

- Ајде, пуштете ме! - одговори Оливер однатре.

- Го познаваш ли овој глас, Оливере? - праша господин Бамбл.

- Го познавам - одговори Оливер.

- И не се плашиш од него? Трепериш ли кога зборувам јас? - праша господин Бамбл.

- Не! - одговори Оливер смело.

Одговорот толку различен од оној што го очекуваше го стаписа господин Бамбл. Тој се оттргна од клучалката, се исправи и здрвен и нем мина со поглед преку тројцата што стоеја тука.

- Ох, господине Бамбл, знаете, веројатно е полуден - рече госпоѓа Сурбери. - Ни едно макар малку паметно момче не би се осмелило да ви одговара вака.

- Тоа не е лудило, госпоѓо - утврди господин Бамбл по неколку мига длабоко размислување. - Тоа е од месото.

 - Што? - викна госпоѓа Сурбери.

- Месото, госпоѓо, месото - одговори господин Бамбл остро нагласувајќи го зборот. - Се прејал. Да го храневте со каша од овес, ова никогаш не би се случило.

- Кутрата јас, кутрата јас - викаше госпоѓа Сурбери исплашено дигајќи ги очите кон таванот на кујната. - Ете, што ти значи да бидеш великодушен!

- Ах, - воздивна господин Бамбл кога госпоѓата повторно ги спушти очите кон земјата. - Единствено што мислам дека сега може да се направи е да го оставиме ден-два во подрумот за малку да изгладни, а потоа ќе го пуштиме и за време на чиракувањето ќе го храниме со каша од овес.

На ова место од говорот на Бамбл Оливер пак почна да тропа со нозете толку силно што ништо друго не можеше да се чуе. Токму во тој момент се врати и Сурбери. Кога му раскажаа за Оливеровиот напад со такво презголемување што беше пресметано на тоа кај него да предизвика бес, тој во еден миг го отклучи подрумот и го извлече својот мал бунтовнички чирак за јаката.

Оливеровата облека сета беше испокината од тепањето. Лицето му беше во модрици и изгребано. Косата растурено му паѓаше на челото. Меѓутоа, црвенилото предизвикано од гневот уште не беше исчезнато и кога го извлекоа од затворот тој смело фрли на Ное мрачен поглед и не изгледаше ни малку исплашен.

- Е, значи, ти си ми многу фино момче, нели? - рече Сурбери откако го растресе Оливера и му удри шлаканица.

- Мајка ми ја нарекуваше со погрдни имиња - одговори Оливер.

- Па што од тоа, ти мал неблагодарен неранимајко? - рече госпоѓа Сурбери. - Го заслужила тоа што е речено за неа, па дури и уште полошо.

- Не е така - рече Оливер.

- Да - рече госпоѓа Сурбери.

- Тоа е лага! - рече Оливер.

Госпоѓа Сурбери фати да плаче.

Тој порој од солзи не му допушташе на Сурбери никаков избор. Раката на срце, тој беше пријателски расположен спрема момчето. Можеби затоа што тоа му беше во интерес, можеби затоа што неговата жена не го сакаше. Поројот од солзи, меѓутоа, исклучи секаква можност да му помогне. И затоа веднаш го измава, и тоа така што тоа ја задоволи дури и самата госпоѓа Сурбери и го направи речиси наполно излишно дополнителното применување на општинскиот стап на Бамбл. Остатокот на денот Оливер го мина во задната кујна, со вода и парче леб. Вечерта, откако пред вратата направи неколку различни забелешки, ни малку не ласкави за споменот на неговата мајка, госпоѓа Сурбери ѕирна внатре, и покрај боцкањата од страна на Ное и Шарлота му нареди да оди горе во својата мрачна постела.

И дури кога остана сам во мирот и тишината на работилницата на сопственикот на закопното претпријатие, Оливер им се препушти на чувствата што кај секое дете веројатно би ги предизвикало ваквото постапување. Ги слушаше мирните предизвикувања со израз на презир, го поднесе тепањето без да пушти ни глас, бидејќи чувствуваше дека во срцето му нараснува гордоста што не би му дала да лелекне дури и кога би го печеле жив. А сега, бидејќи немаше никој да го види или слушне, тој клекна на подот и заплака.

Долго време остана така. Свеќата веќе догоруваше кога стана. Откако погледна внимателно околу себе, и внимателно наслушнувајќи, тој полека го потргна резето од вратата и ѕирна надвор.

Беше студена, мрачна ноќ. На момчето му се стори дека ѕвездите се многу пооддалечени од земјата отколку другпат. Ветар немаше, и мрачните сенки што дрвјата ги фрлаа на земјата, токму затоа што беа така неподвижни потсетуваа на гробови и на смрт. Тој тивко ја затвори вратата бидејќи при светлината на свеќата која се гаснеше успеа во шамија да врзе нешто од облеката, седна на клупата и го чекаше утрото.

Кога првиот зрак на сонцето се проби низ пукнатините на ќепенците, Оливер стана и пак го симна резето од вратата. Еден плашлив поглед наоколу, еден момент двоумење - и тој ја затвори зад себе и се најде на улицата.

Погледна десно и лево ни самиот не знаејќи на која страна да оди. Се сети дека гледаше како коли тешко се искачуваат по угорницата. Тргна по тој пат и откако излезе на улицата за која знаеше дека избива на џадето тргна со брзи чекори.





ГЛАВА VI
Оливер стигна до преминот на оградата каде што завршува патеката и излезе на главниот пат. Беше осум часот. Иако речиси пет милји се оддалечи од градот, сè до пладне час трчаше, а час се криеше во живата ограда, плашејќи се да не го гони и да не го стигне некој. А потоа седна покрај патоказот за да се одмори и првпат фати да размислува за тоа каде би било најдобро да појде и каде да се обиде да живее.

* * *

Во раната зора на седмиот ден откако го напушти родното место, Оливер прегладнет и преморен пристигна куцајќи во градот Бернет. Капаците на прозорците беа спуштени. Улицата беше пуста. Некое време седеше на еден праг, а потоа забележа како го гледа некакво момче. Момчето од спротивната страна на улицата му се приближи и му рече:

- Здраво, момче! Како си?

Момчето што му го упати ова прашање на малиот патник беше приближно на негови години, но едно од најчудните момчиња што ги видел некогаш Оливер. Тоа беше дете со тап и свиткан нос, со ниско чело, прилично грдо во лицето и нечисто колку што може да се замисли, но имаше изглед и држење на возрасен човек. Имаше мал раст, малку криви нозе и ситни, проникливи грди очи. Шапката така му беше свлечкана на тилот што изгледаше дека секој миг може да падне - а и му паѓаше, и тоа често, но нејзиниот сопственик мрднуваше вешто со главата и таа пак се враќаше на нејзиното старо место. Носеше машко палто што му стигнуваше речиси до петиците. Ракавите ги имаше завиткано речиси до лактите за да си ги ослободи рацете, очигледно со конечна цел да ги пикне во џебовите од панталоните од ребрест сомот, зашто тука ги држеше. Општо земено, тоа беше многу фалбаџиско и распашано момче. Беше облечено во ниски чизми.

- Здраво, момче! Како си? - му рече тој чуден господин на Оливер.

- Многу сум гладен и уморен - одговори Оливер со солзи во очите. Минав долг пат. Одам пеш веќе седум дена.

- Пеш седум дена! - рече господинчето. - Ох, разбирам. Според наредбата на клунот? Но, - додаде откако го забележа изненадениот поглед на Оливер - претпоставувам дека не знаеш што е тоа клун, другарче.

Оливер покорно одговори дека отсекогаш слушал оти така се вика устата на птицата.

- Многу си зелен, зеленко! - викна господинчето. - Е, па клун - тоа ти е судија, и кога ќе тргнеш по наредба на клунот, тогаш никогаш не одиш право, ами секогаш се качуваш горе, никогаш не слегуваш долу. Си бил ли некогаш во мелницата?

- Каква мелница?

- Каква мелница! Па мелница, мелница што зазема толку малку простор што може да работи и в затвор. И секогаш работи подобро кога на луѓето ќесето им е празно отколку кога е полно, бидејќи тогаш не можат да се добијат работници. Но дојди - рече господинчето. - Тебе ти треба лапало и ќе го добиеш. И моето ќесе е исушено. Имам само еден шилинг и малку ситно. Но додека тече, јас нешто ќе свиткам. Стани! Ајде! Брзо!

Откако му помогна на Оливера да стане, господинчето го одведе во едно блиско дуќанче каде што купи доста шунка и еден леб од две фунти или како што се изрази тој „една локма од два камена“, а за да не се испраши и извалка шунката, дојде на прекрасна идеја во лебот да издлабат дупка исфрлајќи еден дел од средата, а внатре да ја сместат шунката. Откако го зеде лебот под мишка, младиот господин намина во едно кафеанче и отиде кај шанкот. По наредба на ова таинствено момче, донесоа кригла пиво. На покана од својот нов пријател, Оливер го нападна јадењето, а за тоа време непознатото момче внимателно го гледаше.

- Во Лондон ли одиш? - рече момчето кога Оливер најпосле заврши.

- Да.

- Имаш ли стан?

- Немам.

- А пари?

- Не.

Непознатото момче потсвирна и си ги стави рацете во џебовите толку колку што му дозволуваа големите ракави од палтото.

- А ти во Лондон ли живееш? - праша Оливер.

- Да. Живеам кога сум дома - одговори момчето. - Сигурно сакаш некаде да преноќиш вечерва, нели?

- Навистина сакам - одговори Оливер. - Не сум спиел под покрив откако сум тргнал на пат.

- Не грижи се за тоа - рече господинчето. - Јас ноќеска морам да бидам во Лондон, а познавам еден стар угледен господин кој живее таму, а кој бесплатно ќе ти даде стан и дури нема ни да те праша за пари - т.е. ако те претстави некој господин што го познава тој. А мене нели ме познава? О, не! Ни најмалку! Никако Навистина не!

Младиот господин се насмевна како да сакаше со тоа да стави на знаење дека последните реченици од неговото зборување беа искажани во смеа. Неочекуваната понуда на засолниште беше премногу привлечна за да може да се одбие. Особено затоа што веднаш потоа дојде уверувањето дека споменатиот стар господин секако веднаш на Оливера ќе му најде и некое згодно место. Тоа доведе до уште поблизок и подоверлив разговор од кој Оливер дозна дека на неговиот пријател името му е Џек Докинс и дека е посебен љубимец и штитеник на веќе спомнатиот постар господин.

Изгледот на Џек Докинс не зборуваше многу во прилог на удобностите што неговиот заштитник им ги давал на своите штитеници. Но бидејќи зборуваше прилично несредено и несериозно, и бидејќи призна дека помеѓу своите блиски пријатели е повеќе познат под прекарот ,,Шегобиец Обесенички“, Оливер го заклучи следново: бидејќи тој по природа е разуздан и лесномислен, моралните совети на неговиот добротвор досега останале без влијание врз него.

Џек Докинс не сакаше да влезат во Лондон пред да се стемни, па поради тоа беше речиси единаесет часот кога стигнаа до една куќа. Оливер размислуваше дали не е подобро да побегне, но неговиот придружник ја турна вратата и откако го повлече во ходникот ја затвори зад него.

- Кој е? - се јави некаков глас одозгора, одговарајќи на свирнувањето на Докинс.

- Сено и слама - беше одговорот.

Се чини дека тоа беше некаква лозинка или знак дека е сè во ред. Откај скалите што водеа кон кујната се покажа едно лице.

- Па вие сте двајца! - рече човекот оддалечувајќи ја свеќата и со рака засолнувајќи ги очите. - Кој е тој вториот?

- Едно ново другарче - одговори Џек Докинс турнувајќи го Оливера пред себе.

- Од каде е?

- Од земјата на гуштерите. Горе ли е Фејгин?

- Да, ги распоредува шамичињата. Ајде!

Свеќата се повлече и лицето исчезна. Влегоа внатре. Ѕидовите и таванот на собата беа наполно поцрнети од времето и нечистотијата. Пред огнот имаше маса а на неа свеќа, залепена на пивско шише, неколку бакарни тенџериња, леб и путер и една чинија. На огнот во тава врзана со јаже за каминот се пржеа неколку колбаси. Над нив, држејќи во раката долга вилица за пржење леб, стоеше еден многу стар, избрчкан Евреин, чие арамиско и одвратно лице го прикриваше заплеткана црвена брада. На подот имаше неколку легла стокмени од стари вреќи. На масата седеа неколку деца, од кои ниедно не беше постаро од Докинс. Пушеа со долги лулиња од глина и пиеја алкохол со израз на возрасни луѓе. Сите се собраа околу другарот откако тој му шепна неколку збора на старецот, а потоа се свртија и му се исчепатија на Оливера. Истото го направи и старецот, држејќи ја вилицата во рацете.

- Еве, Фејгине - рече Џек Докинс - ова е мојот пријател Оливер Твист.

- Многу ни е драго, Оливере, што те гледаме - рече старецот. - Шегобиецу, симни ги колбасите и доближи до огнов едно буренце за Оливера! Ах, ги гледаш шамичињата, нели, драги? Многу ги има нели? Штотуку ги прегледавме и ги приготвивме за перење. Тоа е сè, Оливере. Тоа е сè. Ха, ха, ха!

Кога Оливер го изеде својот дел, Фејгин му тури во чаша топла ракија со вода и му рече веднаш да ја испие, зашто чашата е потребна за друг господин. Оливер послуша. Веднаш потоа почувствува како внимателно го наместија на една од вреќите. А потоа го прелага сонот.





ГЛАВА VII
Беше доцна кога утредента изутрина Оливер се разбуди по здравиот и долг сон. Во собата немаше никого освен Фејгин, кој во тенџере вареше кафе за појадок. Секој миг наслушнуваше и кога ќе се увереше дека нема ништо, потсвирнуваше и продолжуваше да меша.

Оливер праша дали може да стане.

- Се разбира, драги мој, се разбира - одговори стариот господин. - Бокалот со вода е во аголот до вратата. Донеси го, а јас ќе ти дадам леген за да се измиеш, драги мој!

Само што се изми и суреди сè како што си беше, истурајќи ја, според упатството на Фејгин, водата од легенот низ прозорецот, се врати Шегобиецот придружен од едно весело момче кое Оливер синоќа го виде како пуши и кое сега официјално беше претставено како Чарли Бејтс. Четворицата седнаа за појадок, што се состоеше од кафе и не толку топли лепчиња и шунка, што Докинс ги донесе во својата шапка.

- Е - рече Фејгин итро погледнувајќи го Оливера и обрнувајќи му се на Шегобиецот, - се надевам дека изутринава бевте на работа, драги мои?

- На тешка работа - одговори Докинс.

- Прекрасна работа - додаде Чарлс Бејтс.

- Вие сте добри деца, добри деца! - рече Фејгин. - Што донесе ти, Шегобиецу?

- Неколку портофели - одговори младиот господин.

- Настегани? - жедно праша Фејгин.

- Па прилично - одговори Шегобиецот откако извлече два портофела, еден зелен и еден црвен.

- Не се баш тешки колку што би можеле да бидат - рече Фејгин откако внимателно ги прегледа внатре - но се многу уредно и убаво изработени. Прекрасна работа, нели, Оливере?

- Навистина, господине - одговори Оливер, при кое господин Чарлс Бејтс гласно се насмевна.

- А што донесе ти, драги мој? - му се обрна Фејгин на Чарли.

- Шамичиња - одговори господин Бејтс и веднаш извади четири џебни шамичиња.

- Добро - рече Фејгин внимателно меркајќи ги. - Многу се добри, многу. Но сепак не си ги обележил најдобро, Чарли. Затоа знаците ќе мора да се испараат со игла. Ќе го научиме Оливер како се прави тоа. Ќе може ли, Оливере? Ха, ха, ха, ха!

- Па, ако сакате, господине - одговори Оливер.

- И ти би сакал да умееше да правиш џебни шамичиња толку лесно како Чарли Бејтс, нели, драги мој? - рече Фејгин.

- Навистина, многу би сакал, ако сакате да ме научите, господине - одговори Оливер.

На господин Бејтс овој одговор му се стори толку смешен што повторно почна да се смее. А бидејќи пиеше кафе тоа му отиде настрана, така што од смеењето за малку ќе се засркнеше.

Кога беше завршен појадокот веселиот стар господин и двете момчиња зедоа да играат некакви чудни и необични игри што се состоеја во ова: откако ќе го ставеше кутичето за бурмут во едниот џеб од панталоните, а портмонето во другиот, часовникот во џебот од елекот, а синџирчето ќе го префрлеше околу вратот и ќе ставеше дијамантска игла на кошулата, ќе го закопчаше и добро ќе го затегнеше палтото околу себе, веселиот стар господин со бастун во раката шеткаше горе-долу по собата имитирајќи го начинот на кој старите господа во секое време на денот шетаат по улицата. Понекогаш ќе застанеше крај каминот, понекогаш крај вратата, правејќи се како највнимателно да разгледува излози. Во тие моменти постојано се обѕрнуваше околу себе плашејќи се од крадци и наизменично проверуваше во сите џебови за да се увери дали нешто не изгубил, и тоа на толку смешен, но природен начин што Оливер се смееше до солзи. За целото тоа време двете момчиња го следеа во чекор и кога ќе се свртеше, толку вешто се криеја од неговиот поглед што беше неможно да се следат нивните движења. Најпосле, Шегобиецот ќе му ја газнеше ногата или случајно ќе се сопнеше на чизмата, а Чарли Бејтс одзади ќе се сопнеше на него. И во тој единствен момент со неверојатна брзина ќе му ја одземеа и кутијата за бурмут и портмонето, и синџирчето од часовникот, и иглата од кошулата, и џебното шамиче. Ако стариот господин во некој од џебовите почувствуваше нечија рака ќе викнеше кажувајќи во кој џеб е раката. Потоа играта започнуваше одново.

Кога играта се повтори веќе којзнае колку пати, на младите господа им дојдоа во посета две девојки. На едната името ѝ беше Бед, а другата се викаше Ненси. Имаа многу густи коси, назад не многу уредно подигнати, и прилично запуштени чевли и чорапи. Можеби и не беа толку убави, но во лицата беа многу црвени и изгледаа смели и храбри. А бидејќи беа многу слободни и пријатни во однесувањето, Оливер ги сметаше навистина за многу згодни девојки.

Најпосле, Чарли Бејтс рече дека е време да излезат. Веднаш потоа Докинс, Чарли и двете млади госпоѓици излегоа заедно откако добродушниот старец љубезно ги снабди со пари за трошење.

- Гледаш ли, драги мој - рече Фејгин - пријатен е овој живот, нели? Сега цел ден се слободни.

- Ја завршија ли работата, господине? - праша Оливер.

- Ја завршија - одговори Фејгин - освен ако патем така ненадејно не наидат на нешто. А ако се случи тоа нема да го пропуштат, драги мој, верувај ми. На нив треба да се угледаш, драги мој. Ми се гледа ли шамичето од џебов, драги мој? - праша Фејгин наеднаш запирајќи.

- Да, господине - рече Оливер.

- Обиди се да го извадиш без да го почувствувам тоа. Гледаше како правеа тие кога игравме пред малку.

Оливер со едната рака го придржа дното на џебот, како што виде како работеше Докинс, а со другата лесно го извлече од него шамичето.

- Го зеде ли? - викна Фејгин.

- Еве го, господине - рече Оливер држејќи го во раката.

- Ти си умно момче, драги мој! - рече шеговитиот стар господин и одобрувачки му ја стави раката на главата на Оливер. - Никогаш не сум видел поостроумно момче. Еве ти шилинг. Ако продолжиш вака, ќе станеш најголем човек на своето време. А сега дојди овде, ќе ти покажам како да ги испараш знаците од шамичињата.

Оливер се чудеше каква врска може да има тоа што на старецот во играта му го испразни џебот со изгледите да стане голем човек. Но откако помисли дека Фејгин кој беше толку постар од него, веројатно тоа подобро го знае, отиде мирно по него наќај масата и набргу сосем се задлабочи во својата нова работа.





ГЛАВА VIII
Со денови Оливер седеше во Фејгиновата соба парајќи ги знаците од шамичињата. Понекогаш и самиот учествуваше во веќе опишаната игра што ја изведуваа двете момчиња со Фејгин секое утро. Најпосле, му се натажи за свеж воздух и многупати го молеше стариот господин да му дрзволи да отиде на работа со двајцата другари.

И еден ден ја доби дозволата што толку упорно ја бараше. Веќе два-три дена немаше шамичиња за парање, а и јадењата станаа прилично сиромашни. Можеби тоа беа причините поради кои стариот господин ја даде својата согласност. Но како и да било, тој му рече на Оливер дека може да оди, и го довери на заедничката грижа на Чарли Бејтс и неговиот пријател Докинс.

И така тројцата тргнаа. Шегобиецот си ги запрегна ракавите и ја подискриви паларијата како обично. Господин Бејтс се тетеравеше, со рацете во џебовитс. Оливер одеше помеѓу нив и се прашуваше каде ли одат и во која гранка на индустријата најпрвин ќе се обучуваат.

Кога излегуваа од една тесна уличка близу до отворениот плоштад во Клеркенвил, Докинс наеднаш запре и откако го стави прстот на устата ги повлече другарите назад со најголема претпазливост и внимателност.

- Пст! - рече Шегобиецот. - Го гледаш ли она детенце покрај тезгето со книги?

- Оној старион кај книжарницана отспротива? - праша Оливер.

- Го гледам.

- Добар е - рече Шегобиецот.

- Не добар, туку одличен - забележа младиот господин Чарли Бејтс.

Оливер го погледна првин едниот, потоа другиот, со најголемо изненадување, но немаше можност ништо да праша, зашто двете момчиња кришум минаа преку патот и му се прикрадоа на стариот господин кон кој беше насочено неговото внимание. Оливер одеше неколку чекори зад нив. И ни самиот не знаејќи дали да оди напред или да се врати, - застана и гледаше вчудовидено.

Судејќи според изгледот, стариот господин беше некоја многу угледна личност, имаше напудрена глава и златни очила. Беше облечен во темнозелено палто со црна кадифена јака. Имаше бели панталони, а под мишката носеше убав бамбусов бастун. Од тезгето на книжарницата зеде една книга, стоеше тука и читаше, толку задлабочен небаре се наоѓа во фотелјата во својата работна соба.

Колку Оливер се исплаши кога стоејќи на оддалеченост од неколку чекори и гледајќи со ококорени очи, виде како Шегобиецот ја пикна раката во џебот на стариот господин и оттаму извлекува шамиче! Кога виде како му го подава на Чарли Бејтс! И најпосле кога и двајцата ги виде како бегаат зад аголот, колку што можеа побрзо!

Во еден миг ја сфати сета тајна на џебните шамичиња. Стоеше така еден момент. Од страв крвта во жилите толку му беше растреперена што се чувствуваше како да стои на жар. Потоа збунет и исплашен фати да бега, па и без да знае што прави трчаше како да не ја допира земјата со нозете.

Сето тоа се одигра во една минута. Во истиот момент кога Оливер почна да бега, стариот господин ја стави раката во џебот, па откако забележа дека му го нема шамичето, брзо се сврти. Го виде момчето како јури со голема брзина и сосем природно заклучи дека тоа е крадецот, па откако викна колку што можеше: „Држете го крадецот!“ се втурна по него со книгата во раката.

Но не викаше само стариот господин. Не сакајќи да го привлечат вниманието на минувачите трчајќи по отворената улица, Докинс и господин Бејтс едноставно се засолнија во првата врата зад аголот. Штом го слушнаа викањето и го забележаа Оливера како трча, точно погодија во што е работата, веднаш брзо излегоа, па викајќи и самите „Држете го крадецот?“ ѝ се придружија на хајката како некои примерни граѓани.

„Држете го крадецот! Држете го крадецот!“ - има некаква чудна, волшебна сила во тој извик. Трговецот го остава тезгето, а кочијашот колата; месарот го фрла ножот, пекарот лебот; млекарот кантата, а момчето од дуќанот пакетите; ученикот своите џамлии; патарот копачот, детенцето ракетата; и трчаат сите заедно, така што не се знае ни кој пие ни кој плаќа, се туркаат, викаат, се дерат, ги соборуваат минувачите кога скршнуваат на аголот, ги вознемируваат кучињата и ги збунуваат жителите. А улиците, плоштадите и дворовите одекнуваат од нивните викотници.

„Држете го крадецот“ Најпосле е фатен! Вешт удар, тој е на тротоарот и народот љубопитно се собира околу него. Оливер лежеше испрскан со кал а, од устата му течеше крв и уплашено ги гледаше насобраните луѓе. Оние што беа на чело на хајката го довлекоа во кругот стариот господин.

- Ова ли е момчето?

- Да - рече господинот.

- За жал - мрмореа луѓето.

- Кутрото момче! - рече господинот. - Се повредило.

- Јас го направив тоа, господине - се пофали некој никаквец од народот истапувајќи напред и - страшно си ја пресеков ракава од неговите заби. Јас го запрев, господине.

Во тој момент меѓу луѓето се проби полицаец (во ваквите случаи тие обично пристигнуваат последни) и го зграпчи Оливера за јаката.

- Ајде, стани! - нареди тој грубо.

- Не бев јас, господине. Навистина, навистина не бев јас, тоа го сторија другите две момчиња - рече Оливер склопувајќи ги рацете и обѕрнувајќи се наоколу. - Тие се некаде овде.

- О, не, не се - рече полицаецот во иронија, а, всушност, тоа беше точно, бидејќи Шегобиецот и Чарли Бејтс скубнаа низ првата погодна уличка на која наидоа. - Ајде, станувај!

- Немојте да го повредите - рече стариот господин со сожалување.

- О, - не, нема да го повредам - одговори полицаецот и како за доказ му го свлечка палтото до половина грб. - Ајде, те познавам јас. Тоа не успева. Ќе станеш ли простум?

Оливер кој одвај стоеше, се обиде да стане, но полицаецот го зграпчи за јаката и со забрзан чекор почна да го влече по улицата. Господинот одеше со нив, и тоа од страната на полицаецот. А од луѓето, секој што можеше се пробиваше малку напред и се вртеше накај Оливера. Децата победоносно викаа. Се одеше понатаму.





ГЛАВА IX
Делото беше извршено во непосредна близина на една многу позната престолнинска полициска станица. Народот го имаше задоволството да го следи Оливера само по две-три улици и низ просторот наречен Матн Хил. Потоа низ низок сводест влез го воведоа во некој нечист двор, а од него низ задната врата - во установата во која се делеше правда по кратка постапка. Дворот во кој скршнаа беше мал и поплочен и во него сретнаа еден крупен мустаклија кој држеше во рацете еден врзок клучеви.

- Што е сега ова? - праша тој небрежно.

- Еден мал џепчија! - одговори човекот што го донесе Оливера.

- Вие ли сте оштетената страна, господине? - праша човекот со клучевите.

- Да, јас сум - одговори стариот господин. - Но не сум сосем сигурен дека ова момче ми го украде шамичето. Јас - не би инсистирал на случајот.

- Морате да одите кај судијата, господине - рече човекот. - Неговото господство ќе биде слободно по половина час. Влегувај, мал разбојнику!

Така го повикаа Оливера да влезе во вратата што мустаклестиот ја отклучи додека го зборуваше тоа и која водеше во ќелија со камен под. Тука Оливера го претресоа. И макар што не му најдоа ништо, го заклучија.

Кога клучот чкрипна во бравата стариот господин изгледаше речиси исто толку натажен како и Оливер. Тој воздивна и се врати кон книгата што беше причина за сите овие неприлики.

„Има нешто на лицето од момчето“, рече стариот господин во себе занесен во мислите, „нешто што ме трогнува и ме интересира. Дали е невин? - Види!“ - викна стариот господин и наеднаш застана гледајќи в небо. „Добри господе, каде ли сум го видел веќе тој поглед?“

Но стариот господин не можеше да се сети за ниедно лице чии црти би имале барем малку сличност со Оливера. Затоа само длабоко воздивна над споменот што го предизвика. И бидејќи, за среќа, беше расеан старец ги закопа паќ во страниците на старата книга.

Се сепна кога човекот што ги носеше клучевите го тупна по рамото и го замоли да појде со него во судската сала. Тој наеднаш ја затвори книгата и по малку беше воведен пред возвишениот и славен господин Фенг.

Судската сала гледаше кон улицата, а еден нејзин ѕид беше обложен со штици. Господин Фенг седеше зад преградата во горниот дел на салата. Покрај вратата се наоѓаше нешто како дрвено трло во кое малиот Оливер веќе беше внесен и целиот трепереше исплашен од оваа страшна сцена.,

Господин Фенг беше слаб човек, со среден раст, со широки плеќи и здрвен врат. Косата му беше ретка и му растеше само назад и од страните. Лицето му беше строго и зацрвено.

Стариот господин со почит се поклони и откако пристапи кон масата на судијата рече вадејќи ја визит-картата: - Овде е моето име и адреса, господине. - Потоа еден-два чекори се повлече назад, и откако уште еднаш учтиво и господски се поклони, чекаше да му постават прашање.

- Кој сте вие? - праша господин Фенг.

Малку изненаден стариот господин покажа на визит-картата.

- Стражару! - рече господин Фенг со презир оттурнувајќи ја визит-картата. - Кој е овој овде?

- Моето име, господине - почна стариот господин, зборувајќи навистина господски - моето име, госпрдине, е Браунлоу. Дозволете ми да прашам како се вика судијата кој без причина и неоправдано навредува еден угледен човек.

- Стражару! - рече господин Фенг оставајќи ја хартијата настрана. - Зошто е обвинет овој овде?

- Тој воопшто не е обвинет, ваша милост - одговори стражарот. - Тој сведочи против момчево, ваша милост.

Неговата милост тоа многу добро го знаеше. Но тоа беше прекрасен начин за малтретирање, и безопасен.

- Сведочи против момчево, нели? - праша Фенг со презир меркајќи го господин Браунлоу од главата до петиците. - Нека даде заклетва!

- Пред да дадам заклетва, морам да замолам да кажам неколку збора - рече господин Браунлоу - а тоа е дека јас никогаш немаше да поверувам, ако тоа самиот не го доживеев - дека ...

- Молчете, господине! - го пресече господин Фенг.

- Не сакам, господине - одговори стариот господин.

- Молкнете веднаш или ќе ве исфрлам од салава! - рече господин Фенг. Вие сте дрзок и безобразен. Како се осмелувате да му се спротивставите на еден судија?

- Што! - викна стариот господин поцрвенувајќи.

- Нека даде заклетва присутниов! - му рече Фенг на писарот. - Не сакам да чујам повеќе ни еден збор. Нека даде заклетва!

На господин Браунлоу му зовре. Но откако помисли дека со тоа можеби ќе му направи штета на момчето тој ги задуши своите чувства и се согласи да даде заклетва.

- Е, добро, - рече Фенг - за што е обвинето момчево? Што имате да кажете, господине?

- Стоев покрај едно тезге со книги... - започна господин Браунлоу.

- Молкнете, господине - го прекина господин Фенг. - Полицаец! Каде е полицаецот? Слушајте, нека се заколне полицаецот. Па, што станало?

Со соодветна понизност полицаецот раскажа, како го фатил обвинетиот; дека го претресол и дека кај него не нашол ништо. Тоа е сè што знае за работата.

- Има ли сведоци? - праша господин Фенг.

- Ни еден, ваша милост - одговори полицаецот.

Господин Фенг молчејќи седеше неколку моменти а потоа свртувајќи се кон тужителот рече целиот налутен:

- Ама човеку, мислите ли вие да зборувате со што го обвинувате момчево или не мислите? Вие се заколнавте. И ако седите тука одбивајќи да сведочите ќе ве казнам заради непочитување на судот.

Со многу прекини и повторни навреди, господин Браунлоу успеа да го изнесе својот случај забележувајќи дека во момент на изненадување потрчал по момчето затоа што го видел како бега и изразил надеж дека судијата, ако поверува оти момчето навистина не е крадец, ами само во врска со крадците, ќе постапува со него благо колку што дозволува законот.

- Веќе е повреден - рече на крајот стариот господин. - Јас се плашам, - додаде енергачно, гледајќи во правец на преградата - навистина се плашам да не е болен.

- О, да, и јас мислам така! - рече грсподин Фенг подбивно. - Ајде и остави ги триковите, ти мал неранимајко. Тие овде не успеваат. Како се викаш?

Оливер се обиде да одговори, но јазикот му се врза. Беше мртвечки блед и му се чинеше дека сè околу него се врти.

- Како се викаш, ти закоравен никаквецу? - праша господин Фенг. - Чувару, како се вика?

Ова прашање му беше упатено на едно добродушно старче со елек на риги што стоеше покрај преградата. Тој се наведна над Оливера и го повтори прашањето. Но откако се увери дека момчето навистина не е во состојба да го сфати прашањето и знаејќи дека неговото молчење уште повеќе ќе го разбесни судијата и ќе ја заостри пресудата тој одговори без да размислува:

- Вели дека се виќа Том Хвајт, ваша милост - рече добриот стражар.

- Значи, не сака да одговара, нели? - рече Фенг. - Многу добро, многу добро. Каде живее?

- Каде што ќе стигне, ваша милост - одговори чуварот пак правејќи се небаре тоа му го кажал Оливер.

- Има ли родители? - праша господин Фенг.

- Вели дека му умреле кога бил сосема мал, ваша милост - одговори чуварот зборувајќи, како и досега потамина.

Кога испитувањето дојде до оваа точка Оливер ја крена главата и обѕрнувајќи се наоколу со поглед полн со молба, со шепот замоли да му дадат голтка вода.

- Не биди луд! - рече господин Фенг. - Не обидувај се да ме направиш будала.

- Јас мислам дека тој навистина е болен, ваша милост, - се спротивстави чуварот.

- Јас подобро знам - одговори господин Фенг.

- Држи го, стражару - рече стариот господин дигајќи ги инстинктивно рацете - ќе падне.

- Тргни се настрана, чувару - викна Фенг. - Нека падне ако сака.

Оливер ја искористи таа љубезна дозвола и онесвестен падна на подот. Луѓето во салата се загледаа, но никој не се осмели да се помрдне.

- Знаев дека се преправа - рече Фенг, како да беше тоа неоспорен доказ за неговото тврдење. - Оставете го нека лежи тука. Набргу ќе му здодее.

- Како мислите да го решите случајов, господине? - праша писарот тивко.

- По кратка постапка - одговори господин Фенг. - Се осудува на три месеца, - присилна работа, се разбира. Испразнете ја салава!

Токму тогаш вратата се отвори и двајца луѓе сакаа онесвестеното момче да го пренесат во неговата ќелија, но еден постар човек, со пристоен но беден изглед во износен црн костум, со трчање влезе во салата и се упати кон судијата.

- Запрете, запрете! Не водете го! Живи се, запрете само малу! - викна тој зазбиван од трчањето.

- Што е тоа? Кој е овој? Исфрлете го тој човек! Испразнете ја салава! - викна господин Фенг.

- Јас сакам да зборувам - викна човекот. - Не дозволувам да ме исфрлите. Сè видов. Јас продавам книги. Барам да дадам заклетва. Нема да ме замолкнете, господин Фенг, морате да ме ислушате. Не смеете да ме одбиете, господине.

Човекот имаше право. Неговото држење беше решително. И работата стануваше премногу сериозна за да може да се мине преку неа.

- Нека се заколне човекот! - промрмори господин Фенг многу нељубезно. - Ајде сега, рече што имате да кажете?

- Еве што - рече човекот. - Видов три момчиња, затвореников овде и уште две како се моткаат на другата страна од улицата додека господинов читаше. Кражбата ја изврши друго момче. Тоа го видов. И видов дека ова момче тоа премногу го изненади и го исплаши.

- Зошто не дојдовте порано? - праша Фенг, по малку.

- Немав никого да оставам на дуќан, - одговори човекот. - Сите што можеа да ми помогнат се придружија кон хајката. Никого немав до пред пет минути. Еве, довде трчав.

- Тужителов читаше, нели? - праша Фенг по уште една пауза.

- Да - одговори човекот. - Истава книга што ја држи в раце.

- Аха, оваа книга? - рече Фенг. - А дали ја плати?

- Не - одговори човекот со насмевка.

- Гооподе боже, сосем заборавив на тоа! - викна наивно расеаниот стар господин.

- Убаво пиленце ми е тоа што повеќе сака да обвинува едно бедно момче - рече Фенг смешно напрегајќи се да дејствува човечно. - Господине, сметам дека книгата сте ја присвоиле под многу сомнителни и незгодни околности. И можете да се сметате за многу среќен што сопственикот не сака да ве тужи. Нека ви биде тоа добра лекција, човеку, инаку законот би ве стигнал. Момчето е слободно. Испразнете ја судскава сала.

Наредбата беше извршена. И господин Браунлоу излезе со книгата во едната и бамбусовиот бастун во другата рака, избезумен од гнев и пркос. Кога дојде до дворот, сета негова лутина за миг исчезна. Малиот Оливер ничкум лежеше на тротоарот, кошулата му беше раскопчана, а слепите очи влажни од пот. Лицето му беше мртовечки бледо, а ледена треска му го тресеше целото тело.

- Кутрото дете - кутрото дете! - рече господин Браунлоу наведнувајќи се над него. - Нека повика некој кочија, ве молам. Веднаш!

Кочијата дојде и Оливера внимателно го наместија на едното седиште, а стариот господин седна на другото.

- Можам ли и јас да дојдам со вас? - праша книжарот ѕирнувајќи внатре.

- О, господи! Се разбира, драги господине - рече господин Браунлоу брзо. - Заборавив на вас. О, господи! О, господи! Таа несреќна книга е уште кај мене. Влегувајте! Кутрото детенце! Немаме време за губење.

Книжарот влезе во кочијата и тие тргнаа.





ГЛАВА X
Кочијата тропкаше речиси по истиот пат по кој мина Оливер кога првпат дојде во Лондон заедно со Докинс Шегобиецот, но кога стигна до Ејнџл во Ајзлингтон, тргна по друг правец и, најлосле запре пред една убава куќа во сенчестата улица близу Пентонвил.

На Оливер брзо му подготвија легло и господин Браунлоу виде како неговиот мал штитеник внимателно го наместија во неа.

Го негуваа со безгранична љубов и внимание.

Но, Оливер со денови остана нечувствителен на сета добрина од своите нови пријатели. Сонцето се раѓаше и заоѓаше, се раѓаше и заоѓаше мнргупати, а момчето сè уште лежеше во постелата и се мачеше во треска.

Најпосле, исцрпен и блед се разбуди - како што му се стори, од долгиот тежок сон.

Немоќно исправајќи се во постелата, додека главата му се потпираше на треперливата рака тој грижливо се обѕрнуваше наоколу.

- Каква е оваа соба? Каде се наоѓам јас? - се изненади Оливер. - Овде не заспав.

Овие зборови ги изговори со тивок глас, зашто беше многу омалодушен и слаб. Но веднаш ги слушнаа. Завесата на креветот покрај неговата перница набрзина се растргна и една старица нежна, како мајка, уредно и чисто облечена, стана од фотелјата што се наоѓаше до постелата и во која седеше и плетеше.

- Пст! Драго дете! - рече старицата благо. - Мораш да бидеш многу мирен, инаку ќе се разболиш пак. А беше многу болен, речиси најлошо. - Откако го рече тоа старицата нежно му ја намести главата на Оливера на перницата.

И така Оливер и натаму лежеше. Потоа набргу тој потона во сон. Веќе беше одамна разденето кога Оливер ги отвори очите. Беше весел и среќен. Кризата беше мината. Пак се врати во живот. По три дена веќе можеше да седи во фотелјата потпрен со перница. И бидејќи уште беше многу исцрпен и не можеше да оди, госпоѓа Бедвин го пренесе долу во својата собичка. Наместувајќи го покрај огнот, добрата стара госпоѓа, и самата седна, и радосна што сега му е многу добро фати да плаче.

- Ги сакаш ли сликите, драго дете? - Праша старата госпоѓа откако виде како Оливер неподвижно загледа еден портрет што висеше на ѕидот токму над неговиот стол. Госпоѓа Бедвин задоволна што тој се чувствува попријатно му принесе јадење. Оливер ја исрка чорбата со извонредна брзина. Тогаш господин Браунлоу влезе во собата.

Стариот господин влезе набрзина како обично. Но само што ги подигна очилата на челото и си ги стави рацете зад полите на своето домашно палто за добро да го разгледа Оливера, лицето чудно му се искриви. Оливер по болеста беше многу исцрпен и како сенка, но од почит спрема својот добротвор се обиде да стане; само што обидот се заврши со тоа што повторно се одвали во фотелјата.

- Ти си добро момче - рече господин Браунлоу решително. - Му дадовте ли нешто да касне, госпоѓо Бедвин?

- Токму сега изеде чинија убава силна чорба, господине, - одговори госпоѓата Бедвин.

- Уф! - рече господин Браунлоу. - Една чаша вино би имала поголем ефект. Нели така, Том Хвајт, нели?

- Јас се викам Оливер, господине - одговори малото болно момче со израз на вчудовиденост.

- Оливер? - рече господин Браунлоу. - Оливер, а презимето? Оливер Хвајт, нели?

- Не господине. Твист, Оливер Твист.

- Чудно име! - рече стариот господин. - А зошто му рече на судијата дека се викаш Хвајт?

- Јас не му реков, господине - одговори Оливер зачудено.

Тоа толку личеше на лага што стариот господин го погледна строго Оливера. Но беше невозможно да не му се верува. Во секоја негова фина и остра црта на лицето се огледуваше вистината.

- Некое недоразбирање - утврди господин Брауилоу.

- Се надевам дека не ми се лутите, господине - рече Оливер погледнувајќи со молбен поглед.

- Не, не - одговори стариот господин - види! Што треба да значи ова? Госпоѓо Бедвин, погледајте!

И зборувајќи така тој брзо покажа со прст кон сликата над главата на Оливер, а потоа кон лицето на момчето. Тоа беше нејзина жива копија, Оливер не знаеше која е причината за овој ненадеен извик што го исплаши. Бидејќи не беше доволно силен да го поднесе возбудувањето падна во несвест.





ГЛАВА XI
Кога Оливер набргу се освести стариот господин, а и госпоѓа Бедвин внимаваа да не ја споменуваат сликата. Разговорот што се водеше отсега немаше никаква врска ни со минатото ни со иднината на Оливер и се ограничуваше на теми што можеа да го забавуваат без да го возбудат. Уште беше премногу слаб за да може да стане за појадок. Но кога утредента слезе во собата на настојникот најпрвин фрли жеден поглед на ѕидот, со надеж дека пак ќе го види -лицето на убавата госпоѓа. Меѓутоа, беше разочаран во своите очекувања, зашто сликата беше тргната.

Сè беше многу мирно, чисто и уредно. Спрема него сите беа добри и нежни.

Една вечер кога беше доста прездравен, додека седеше и разговараше со госпоѓа Бедвин, господин Браунлоу го повика Оливера во неговата работна соба, Оливер се дотера и чукна на вратата од работната соба на господин Браунлоу. Штом доби одобрување да влезе, тој се најде во една помала соба полна со книги, чиј прозорец гледаше во прекрасна градина. Покрај прозорецот имаше маса на која седеа господин Браунлоу и господин Гримвиг.

- Ова е малиот Оливер Твист, за кој веќе разговаравме - рече господин Браунлоу.

Оливер се поклони.

- Како си момче? - праша господин Гримвиг.

- Благодарам, господине, многу подобро - одговори Оливер.

Претчувствувајќи дека неговиот чуден пријател ќе рече нешто непристојно господин Браунлоу го замоли Оливера да слезе долу и да ѝ каже на госпоѓа Бедвин дека тие очекуваат чај. Оливер тоа го изврши на драго срце.

- Златно момче, нели? - праша господин Браунлоу, - откако си отиде Оливер.

- Не знам - одговори господин Гримвиг мрзливо.

- Не знаеш?

- Не. Не знам. Никогаш не гледам никаква разлика помеѓу децата. Познавам само два вида деца. Бледи и дебелки.

- Во кои спаѓа Оливер?

- Во бледите. Имам еден пријател што има дебелко дете. Велат, убаво момче. Со тркалеста глава, црвени образи и светли очи. Прекрасно момче! Го познавам! Никаквец!

- Престани - рече господин Браунлоу. Оливер Твист нема такви особини.

Во собата госпоѓа Бедвин внесе едно пакетче книги што пред малку го испратил книжарот по некое момче.

- Задржете го момчето, госпоѓо Бедвин! - рече господин Браунлоу. - Треба нешто да испратам по него.

- Излезе, господине - одговори госпоѓа Бедвин.

- Викнете го - рече господин Браунлоу. - Важно е. Книжарот е сиромав човек, а книгите не се платени.

Се отвори влезната врата. Оливер отрча на едната страна, слугинката на другата, а госпоѓа Бедвин застана на прагот и гласно го викаа момчето што го донесе пакетот со книги. Но никој не се одѕва.

- Тогаш испрати го Оливера - рече господин Гримвиг со иронична насмевка. - Тој сигурно ќе ја однесе пратката.

- Да, господине, дозволете ми јас да одам - замоли Оливер.

- Ќе однесеш, драги мој, - рече стариот господин. - На столот покрај мојата маса има едни книги. Донеси ги!

Восхитен што со нешто може да му услужи на човекот, Оливер веднаш ги донесе книгите и со шапката во рацете чекаше да чуе каква порака треба да однесе.

- Треба да кажеш - рече господин Браунлоу - дека ги враќам овие книги и дека си дошол да ги платиш четирите фунти и десет шилинзи што му ги должам. Еве ти банкнота од пет фунти; значи, треба да ми вратиш десет шилинзи кусур.

- Нема да се задржам повеќе од десет минути, господине - одговори Оливер. Парата ја стави во џебот од палтото, а книгите внимателно ги намести под мишка, учтиво се поклони и излезе од собата.

- Баш да видам. Ќе се врати најдоцна по дваесет минути - рече господин Браунлоу и часовникот го стави на масата.

- Охо! Ти навистина се надеваш дека тој ќе се врати, нели? - праша господин Гримвиг.

Оливер одеше кон книжарницата. Кога дојде во Клеркенвил, случајно скршна во една странична улица по која не мораше да мине. Но бидејќи грешката ја откри дури на половина улица, а знаеше дека таа мора да излезе на правиот пат, сметаше дека нема смисла да се враќа, па така и понатаму чекореше колку што можеше побрзо со книгите под мишката. Одеше и размислуваше дека е среќен и задоволен, но наеднаш го потресоа гласните извици на некоја млада жена: „Ох, мој драги брате!“ И само што се обѕрна околу себе за да види за што се работи, некој го запре прегрнувајќи го со обете раце цврсто околу вратот.

- Немој! - викна Оливер настојувајќи да се истргне. - Пушти ме! Која си ти? Зошто ме запираш?

Единствен одговор на овие зборови беше гласното викање помош на младата жена што го имаше зграпчено и која во раката носеше кошница и клуч од надворешната порта.





ГЛАВА XII
- Оф, жими сонцево, жими сонцево, еве го! Викна господин Чарлс Бејтс од чии гради излегуваше смеа. - Оф, ве молам убаво, еве го! Фејгине, види го! Види му го палтово! Првокласен штоф и кројка по најнова мода! О, господине, каква шега! Па и книги! ама вистински господин, Фејгине!

- Одушевен сум што гледам оти толку добро изгледаш, драги мој, рече Фејгин поклонувајќи се пред Оливера се подбивна понизност. - Шегобиецот ќе ти даде друга облека, празничната ќе ја извалкаш. Зошто не ни пиша, драги мој, кога доаѓаш. Ќе ти подготвевме нешто топло за вечера. Господин Бејтс пак гргна во смеа, но откако Докинс извлече од џебот на Оливер банкнота од пет фунти сите се загледаа.

Сајкс ја истргна банкнотата што Фејгин ја држеше помеѓу показалецот и палецот, и дрско гледајќи во лицето на старецот ја свитка неколку пати и ја врза во шамија.

- Тоа ни е награда за трудот - рече Сајкс - а тоа не е дури ни половина од она што требало да го добиеме. Додека тие вака разговараа, Оливер збунето се загледуваше де во едниот, де во другаот, и одвај ли сфаќаше што се случува.

- И така ти сакаше да избегаш, драги мој, нели? - рече Фејгин и зеде еден крив глуждест стап што лежеше во аголот покрај огништето. Оливер не одговори, но ги гледаше движењата на Фејгин и забрзано дишеше.

- Сакаше да добиеш помош, да повикаш полиција, нели? - подбивно се смееше Фејгин држејќи го момчето за раката. - Ние ќе те излекуваме од тоа, мој млад господине.

Фејгин со тојагата силно го тресна Оливера по грбот, а се готвеше да го удри и по вторпат, но девојката што стоеше отспротива се втурна напред, му го истргна стапот од рацете и го фрли во огнот со таква сила што неколку светливи жарчиња се распрскаа по собата.

- Ми се чини дека е најумно утре да не го облекува своето најдобро облекло, Фејгине, нели? - праша Чарлс Бејтс.

- Се разбира - одговори Фејгин чепатејќи се исто така како што се чепатеше и Чарли поставувајќи го прашањето.

Очигледно одушевен од добиеното овластување, господин Бејтс го одведе Оливера во кујната, во која се наоѓаа две-три постели. Смеејќи се гласно Чарли го извади старото облекло од кое Оливер се ослободи кај господин Браунлоу. Евреинот што го купи случајно му го покажа на Фејгин и тоа беше првиот патоќаз каде да го бараат Оливера.

- Слечи ја таа фодулска облека - рече Чарли - а јас ќе му ја дадам на Фејгин да ја чува.





ГЛАВА XIII
Кога Оливер изутрината се разбуди, многу се изненади дека покрај постелата најде нови чевли, со јаки дебели ѓонови, и виде дека неговите стари чевли се скриени. Отпрвин тоа откритие го зарадува. Се надеваше дека тоа е можеби знак оти ќе биде ослободен. Но таквите мисли бргу исчезнаа, затоа што кога седна за појадок со старецот, овој му рече дека вечер ќе го одведе во станот на Бил Сајкс.

- Па - па - таму ли ќе останам, господине - праша Оливер загрижено.

- Не, не, драги мој. Нема таму да останеш - одговори Фејгин. Ние не сакаме да те изгубиме. Не плаши се, Оливере, ти пак ќе се вратиш кај нас. Старецот кој беше наведнат над огнот и печеше парче леб, се обѕрна наоколу и се засмеа подбивно, како да сакаше да покаже дека тој знае оти Оливер сè уште на драго срце би си заминал, да може.

- Претпоставувам - рече Фејгин насочувајќи го погледот кон Оливера - дека би сакал да знаеш зошто ќе одиш кај Бил?

Оливер без да сака поцрвени кога виде дека стариот крадец ги чита неговите мисли, но храбро рече дека навистина би сакал.

- А што мислиш ти, зошто? - праша Фејгин избегнувајќи го одговорот.

- Јас навистина не знам, господине - одговори Оливер.

- Ех, - рече Фејгин и се сврти разочарано, откако некое време внимателно го испитуваше лицето на момчето. - Тогаш нека ти каже Бил.

Фејгин, изгледа, беше многу лут што Оливер не покажува некое поголемо љубопитство во врска со оваа работа. Меѓутоа, Оливер, беше многу загрижен и збунет од итрите погледи на Фејгин и од сопствените размислувања за сега да прашува уште нешто. Меѓутоа, друга прилика за тоа не му се укажа, зашто Фејгин остана многу намуртен и молчалив сè до вечерта кога започна да се готви за излегување.

- Можеш да запалиш свеќа - рече Фејгин и остави една на масата. - Добра ноќ.

- Добра ноќ - одговори Оливер тивко.

Фејгин отиде кон вратата гледајќи го момчето преку рамо. Наеднаш запре и го викна по име.

- Чувај се Оливере, чувај се! - рече старецот мавтајќи заканувачки со десната рака пред неговото лице. - Тој е многу груб, а ако се распали и крв пролева. Без обѕир што ќе се случи ти молчи и прави како што ќе ти нареди. Запамети! - Посебно нагласувајќи го последниот збор тој морничаво го искриви лицето и кимнувајќи со главата излезе од собата.

Кога исчезна старецот, Оливер се исправи и со растреперено срце размислуваше за зборовите што ги чу пред малку. И колку што повеќе размислуваше за укажувањето на Фејгин, сè потешко му беше да го погоди, вистинското негово значење и намена. По долго размислување заклучи дека додека најдат некое друго попогодно момче - го одбрале него за на провалникот да му врши најобични помошни работи. Беше премногу навикнат на страдање, а и овдо патеше премногу, за да се бунтува поради промената што го очекуваше. Неколку минути остана задлабочен во мислите, кога го сепна некаков шум.

- Што е тоа? - викна и скокна кога забележа некаква фигура како стои покрај вратата.

- Кој е?

- Јас. Само јас - одговори растреперен глас. - Ноли драги, готов ли си?

Оливер, ја дигна свеќата над главата и погледна кон вратата. Тоа беше Ненси.

- Со тебе ли треба да дојдам? - праша Оливер.

- Да. Ме испрати Бил - одговори девојката. - Ќе дојдеш со мене.

Оливер гледаше дека има некаква моќ над чувствата на девојката и за момент си помисли да ја замоли да му се смилува, но се сети дека нема повеќе од единаесет часот и дека на улицата уште има многу народ, па можеби, ќе се најде некој што ќе поверува во неговата приказна. Штом му дојде во умот оваа мисла, тој зачекори напред и рече дека е готов. Таа го зеде Оливера за рака откако ја угасна свеќата го повлече по скалите. Засолнет во мракот, некој бргу им ја отвори вратата, и кога излегоа, исто така, бргу ја затвори. Надвор ги чекаше фијакер. Девојката го вовлече Оливера внатре и ги спушти завесите. Кочијашот не праша каде ќе одат, ами само го бодна коњот и кочијата јурна не губејќи ни малку време.

Во еден момент Оливер фрли брз поглед на улицата, и на устата му заигра повикот за помош. Но го слушна шепотот на девојката; таа тажно го молеше да биде мирен така што тој немаше срце да викне. И додека се двоумеше кочијата веќе запре пред една куќа.

- Ваму - рече девојката - Биле!

- Здраво! - одговори Сајкс појавувајќи се на врвот од скалите со свеќа во раката. - О! Добре дојдовте! Влегувајте! И така, Ненси, ти го доведе момчето - рече Сајкс кога сите влегоа во собата. - Ваму, момче, и чекај да ти кажам што треба да правиш и како да се однесуваш.

Обрнувајќи му се така на својот нов ученик, господин Сајкс му ја симна на Оливер капата и ја фрли во аголот, па откако го фати за рамото, седна на масата, а момчето го постави пред себе.

- А сега, најпрвин кажи дали знаеш, што е ова? - праша Сајкс земајќи го во раката револверот што лежеше на масата.

Оливер одговори потврдно.

- Наполнет е - рече господин Сајкс.

- Да, гледам, господине - одговори Оливер.

- Еј, слушај - рече разбојникот фаќајќи го Оливера за лакотот и допирајќи му ја цевката од револверот на слепоочницата! Само ако кажеш еден збор кога ќе одиш со мене, освен кога ќе те прашам јас, овој куршум ќе ти го свирнам во главата без никакво предупредување. И затоа ако намислиш да зборуваш без дозвола, тогаш првин предај ѝ ја душата на милоста на бога.

Потоа, откако фрли мрачен поглед кон оној кон кој беше упатено ова предупредување, само за да го зголеми неговиот ефект, господин Сајкс продолжи:

- Колку што знам, нема никого кој посебно би се распрашувал за тебе и ако не бидеш меѓу живите, затоа јас не би се мачел сево ова да ти го објаснувам да не е за твое сопствено добро. А сега, дај нешто да каснеме и малку да дремнеме пред заминување.

По вечерата - лесно може да се погоди дека Оливер немаше многу волја за јадење - господин Сајкс испи две чаши ракија со вода и се фрли на постелата наредувајќи ѝ на Ненси да го разбуди точно во пет. По наредба на истата власт Оливер така облечен легна на еден душек на подот, а девојката го разгори огнот и седна покрај него, готова да ги разбуди во определеното време.

Кога се разбуди, на масата имаше прибор за чај и Сајкс ги полнеше џебовите од своето палто со разни предмети.

- Ајде! - промрмори Сајкс. Оливер скокна. - Веќе е пет и пол!

На Оливер не му требаше многу време да се подготви. Касна набрзина и рече дека е готов.

Ненси му дофрли на момчето една шамија за да ја врзе околу вратот. Сајкс му даде некаква голема проста наметка да префрли преку раменици. Така опремен Оливер му ја подаде раката на разбојникот кој цврсто ја стегна. Откако со еден заканувачки гест му покажа дека во џебот од зимското палто го има истиот револвер, се поздрави со Ненси и излегоа.





ГЛАВА XIV
На улицата ги пречека мрачно утро. Дуваше силен ветер, плискаше дожд, а облаците беа темни и навестуваа бура. На небото се насетуваше светкањето на денот што се раѓаше.

Влечејќи го Оливера по себе, господин Сајкс со лактите си пробиваше пат меѓу минувачите. Неколку пати им кимна со главата на некои пријатели, и добивајќи неколку покани да локне некоја на гладно срце, упорно се пробиваше напред додека не се оддалечи од мешаницата и низ Хузиер Лин тргнаа кон Холборн.

Кога го минаа аголот на Хајд-паркот и беа на пат за Кенсингтон, Сајкс го забави одот додека не ги стигна една празна кола што одеше на мала оддалеченост зад нив. Откако виде дека на неа пишува „Хунслоу“, тој го праша кочијашот учтиво дали би можел да ги однесе до Ајзлверт.

- Влегувајте! - рече човекот. - Твое ли е момчево?

- Да, мое е - одговори Сајкс строго погледнувајќи го Оливера и расеано ја стави раката во џебот во кој беше револверот.

Ноќта беше страшно студена. Снегот не беше замрзнат на земјата, така што остриот ветар што фучеше ги разнесуваше соспите, диво ги подигаше во облаци и вртејќи ги во витли, ги растураше секаде наоколу. Тегобна, мрачна и студена тоа беше една од оние ноќи кога згрижените и најадените се собираат околу распламтениот оган среќни дека се дома, а бескуќниците и изгладнетите тргаат на пат и умираат.





ГЛАВА XV
Така беше надвор кога госпоѓа Корни, надгледувачката на сиропиталиштето што веќе им е претставено на читателите како место во кое се роди Оливер Твист, седна покрај веселиот оган во својата собичка и погледна со не мало задоволство во малата тркалеста маса на која се наоѓаше мал послужавник и на него сè што беше потребно за најпријатен ручек во кој уживаат надзорниците. Всушност, госпоѓа Корни сега се готвеше да се поткрепи со малку чај. Во тој час некој затропа на вратата.

- Дозволете, госпоѓо - рече некоја овената старичка што ѕирна низ вратата. - Старата Сали издивнува.

- Па што ми е мене грижа? - налутено праша надгледувачката. - Јас не можам да ѝ помогнам!

- Да госпоѓо - одговори старицата. - Таа е далеку од секаква помош. Но вели дека има нешто да ви каже што морате да го чуете. Не ќе може мирно да умре ако не дојдете, госпоѓо.

Чесната госпоѓа Корни, кога го слушна тоа, промрмори безброј клетви на сметка на тие старици што не можат дури ни да умрат без да ги измачуваат намерно своите претпоставени. И завиткана во еден дебел шал што го зеде во брзаницата ѝ нареди на старицата да оди побрзо, а таа се упати по неа.

Дојдоа во една гола таванска соба, во која гореше преполовена свеќа. Некоја друга старица седеше покрај постелата, а општинскиот аптекарски помошник стоеше покрај огнот и од гускино перо делкаше чепкалки. Болната беше во несвест.

Надгледувачката нестрпливо почека болната да се разбуди и налутено праша уште колку ќе мора да чека.

Веќе сакаше да излезе, но извикот на двете жени што беа свртени кон постелата ја натера да се сврти. Болната се имаше приподигнато и ги протегаше рацете кон нив.

- Која е оваа? - викна со зарипнат глас.

- Пст! Пст! - рече една од жените наведнувајќи се над неа.

- Лежи, лежи!

- Жива веќе нема да легнам! - рече жената оттргнувајќи се. - Сакам да ѝ кажам! Дојди ваму! Поблиску! Ќе ти шепнам на увото!

Таа грчевито ја фати надгледувачката за мишката и присилувајќи ја да седне на столот покрај постелата, сакаше да зборува, но се обѕрна и ги забележа двете старици што беа наведнати и стоеја со наострени уши.

- Речи им да излезат - рече жената како во сон.

Двете бабички излегоа.

- Слушни ме сега - рече жената што умираше, мачејќи се да ја поврати последната запретана искра на силата.

- Во истава соба, во истава постела, еднаш негував едно убаво младо женско чедо што го доведоа овде. Нозете ѝ беа со рани од одење, покриени со прашина и засушена крв. Роди момче и умре. Чекај да се сетам - во која година беше?

- Не е важна годината - рече нестрпливо нагледувачката. - Што стана со неа?

- Знам! - викна и како збеснета скокна со запалено лице и ококорени очи. - Јас ја Ограбив! Јас ѝ го украдов тоа!

- Што? - викна надгледувачката - велиш суво злато што можело да ѝ го спаси животот! Кога било тоа?

- Беше толку млада! Толку миловидна! - мајката ми шепна на увото: ако детето преживее, ќе дојде ден кога нема да се срами од името на неговата бедна мајка.

- А како се вика детето? - праша надгледувачката.

- Го крстија Оливер - одговори жената сосем тивко. - Златото што го украдов...

- Да, што стана со него? - викна надгледувачката.

Љубопитно се наведна над жената да го слушне нејзиниот одговор но и несакајќи се тргне кога болната пак пристана и полека здрвено седна. Потоа грчевито го зграпчи покривачот со обете раце, пушти неколку неразбирливи гласови и падна мртва на постелата.





ГЛАВА XVI
Додека се случуваше ова во сиропиталиштето, господин Фејгин седеше во своето старо дувло, истото од кое девојката го одведе Оливера и покрај огнот размислуваше за нешто. Во скутот држеше два мева со помош на кои се обидуваше да го раздува огнот, но се беше задлабочил во мислите и со раце скрстени на мевовите отсутно зјапаше во 'рѓосаните решетки на каминот.

Зад него, на масата, седеа Шегобиецот Обесенички, господин Чарлс Бејтс и господин Читлинг, сосем ангажирани во игра со карти. Бидејќи ноќта беше студена, Шегобиецот беше со шапка, а, впрочем, тој често и така седеше. Некој тропна на вратата. Докинс со свеќа во раката отиде да отвори и се врати придружен од еден човек во груба работничка блуза. Откако фрли брз поглед по собата човекот го одвитка големиот шал што му го криеше долниот дел од лицето и се покажа лицето на Тоби Крекит, уплашено, немиено, неизбричено.

- Како си Фејгин? - рече тој човек кимнувајќи му со глава на старецот.

Откако новодојдениот се раслече Фејгин нареди да се изнесе на масата сè што има за јадење.

- Прво и прво, Фејгин - почна новодојдениот како е Бил?

- Што! - врисна старецот и скокна од столот.

- Што, да не сакаш да кажеш дека... - рече Тоби побледувајќи.

- Мислам! - викна Фејгин треснувајќи бесно со ногата на подот. - Каде се? Сајкс и момчето!

- Кражбата не успеа - тивко рече Тоби.

- Знам - додаде старецот извлекувајќи од џебот еден весник и покажувајќи му го. - А потоа?

- Пукале и го погодиле момчето. Ние бегавме преку полето, тој беше помеѓу нас - јуревме како стрели низ живите огради и ендеците. Нè бркаа. Сите соседи станаа на нозе, а и кучињата ги надушкаа кон нас.

- А момчето?

- Бил го имаше натоварено на грбот и со него леташе како ветар. Запревме за да го земеме в раце двајцата. Главата му висеше и беше студен. Веќе ни беа зад петици. И - фативме секој каде што знае, само подалеку од бесилката! Малиот го оставивме во еден ендек. Дали е жив или мртов не знам.

Фејгин не чекаше да чуе уште нешто ами лелекна, се тресна со рака по главата и веднаш истрча од собата надвор.





ГЛАВА XVII
- Волците да ве изедат! - Промрмори Сајкс чкрипејќи со забите. - Да можам сега да бидам покрај некое од вас, убаво би викале.

Додека им викаше вака налутено на кучињата Сајкс го стави телото на ранетото момче преку коленици и се сврти за да види до каде стасале гонителите.

Малку можеше да се распознае во маглата и мракот, но гласните извици на луѓето трепереа во воздухот, а лаежот на кучињата од околината, се ширеше на сите страни.

- Стој! - му викна разбојникот на Тоби Крекит, кој веќе беше се оддалечил користејќи ги колку што можеше своите долги нозе. - Помогни ми да го носиме момчево!

Тоби божем сакаше да се врати, но враќајќи се полека со тивок испрекинат глас, даде на знаење дека не се согласува со тоа.

Во тој миг викотницата на гонителите стана уште посилна. Сајкс се обѕрна и сфати дека гонителите веќе ја минуваат оградата и дека две кучиња се наоѓаат неколку чекори од него.

- Сè е изгубено, Биле - викна Тоби. - Остави го момчето и бегај!

Откако на разделбата му го даде својот совет, господин Крекит сви опашка и фати да бега колку што може побрзо. Сајкс ги стисна забите, се обѕрна, ја префрли преку Оливера наметката и затрча покрај живата ограда со намера на гонителите да им го сврти вниманието од местото на кое лежеше Оливер. Потоа запре покрај една друга ограда и го фрли револверот високо во воздухот, ја прескочи оградата и се изгуби.

- Ееј, ееј, ајде онаму! - викна некој плашлив глас зад него. - Онаму, онаму!

Кучињата кои како и нивните господари не уживаа многу во играта во која беа вовлечени, ја послушаа наредбата. Тројца луѓе што веќе беа излезени прилично напред пред другите гонители се запреа да се договорат. Заклучија дека е најдобро да се вратат назад.

Воздухот стануваше сè постуден. Тревата беше влажна. Оливер сè уште лежеше на истото мосто каде што го остави Сајкс неподвижен и во несвест. Брзо се разденуваше. Воздухот стана поостар и постуден. Оливер наеднаш силно викна: и се разбуди. Левата рака, набрзина завиткана во шал, му висеше тешко и беспомошно покрај телото. Завојот беше натопен со крв. Оливер беше толку исцрпен што одвај успеа да седне. Несвестицата што го држеше долго време пак го фати, но не траеше многу, зашто слабоста што му се вовлекуваше во срцето како да го опоменуваше дека сигурно ќе умре ако и понатаму остане да лежи. Затоа Оливер со последни сили стана и се обиде да оди. Му се вртеше во главата и се тетеравеше. Се обѕрна наоколу и виде една куќа што не беше многу далеку. Кога ѝ се доближи сфати дека оваа куќа еднаш ја видел. Не се сеќаваше за сите подробности, но обликот и изгледот на зградата му се сторија познати. Тоа беше истата куќа што се обидоа да ја ограбат.

Откако го препозна местото Оливера го обзеде таков страв што наеднаш ги заборави сите болки и мислеше само како да побегне. Да побегне! Та одвај стоеше на нозете, а и да имаше сили во своето кревко, младо тело, каде би можел да бега? Ја турна вратата на бавчата. Таа не беше заклучена и ширум се отвори. Се искачи на скалите и тивко затропа на куќната врата, но бидејќи веќе му беа исцрпени сите сили се струполи пред неа.

Токму во тоа време, по сите напори и стравот што го преживеа синоќа, господин Џајлс, Бритлс и котларот пиеја во кујната чај и јадеа некакви слатки. Господин Џајлс со испружени нозе седеше покрај каминот, потпрен со левата рака на масата, а со десната го дополнуваше подробниот извештај за провалата, што неговите слушатели (особено готвачката и собарицата) го следеа без збор.

Потоа господин Џајлс стана од столот и направи два чекора со затворени очи за својот опис да го проследи со соодветни гестикулации, кога ненадејно се тргна, заедно со сите во друштвото, и набрзина се врати до својот стол. Готвачката и собарицата вриснаа.

- Некој тропаше - рече господин Џајлс преправајќи се дека е сосем спокоен. - Некој нека ја отвори вратата.

Бритлс стана, ја отвори вратата и откако уплашено ѕирна надвор го забележа малиот Оливер, нем и исцрпен, кој одвај ги отвори очите и молкома молеше да му се смилуваат.

- Момче! - викна господин Џајлс. - Што е тоа? Види, Бритлс, види зарем не го препознаваш?

Бритлс кој стоеше до вратата, штом го виде Оливера гласно викна. Господин Џајлс го зграпчи момчето за едната нога и едната рака и веднаш го вовлече во претсобјето.

Слугинките отрчаа по скалите да јават дека господин Џајлс го фатил провалникот, а котларот се фрли на работа да го освести Оливера за да не умре пред да биде обесен. И среде оваа врева и метеж, се слушна еден пријатен глас кој ги замолкна сите.

- Џајлсе! - прошепоти гласот откај скалите.

- Овде сум, госпоѓице! - одговори господин Џајлс. - Не плашете се, госпоѓице, не сум многу повреден.

- Пст! - рече младата жена. - Ја уплашивте тетка ми колку и самите крадци. Многу ли е повреден кутриот.

- Сериозно е ранет, госпоѓице, - одговори Џајлс, со извонредно задоволство.

- Изгледа како да умира, госпоѓице, - викаше Бритлс. - Ќе дојдете ли да го видите госпоѓице, додека не е умрен?

- Ве молам, полека - одговори младата жена. - Почекајте мирно само да ѝ кажам на тетка ми!

Со чекор исто така тивок и нежен каков што ѝ беше гласот, девојката одлета. Набргу се врати со упатство ранетиот внимателно да го преместат горе во собата, а Бритлс да го оседла коњот и веднаш да тргне во Чертс за оттаму колку што може побргу да доведе полицаец и лекар.





ГЛАВА XVIII
Минуваа часови, а Оливер сè уште беше во тежок сон. Беше стемнето кога добриот доктор ја донесе веста дека момчето веќе се чувствува доста добро, така што со него може и да се разговара. Момчето уште е многу болно и исцрпено поради загубената крв, но во душата многу го мачи желбата нешто да открие, па затоа тој смета дека е подобро да му се даде таа можност отколку да се бара од него да молчи цел ден, што тој во други околности би го направил. Долго разговараа. Оливер им ја раскажа сета своја едноставна приказна и мораше често да подзапира поради болките и изнемоштеност. И само што разговорот беше завршен, а Оливер се готвеше пак да легне, лекарот слезе по скалите за да се скара со господин Џајлс. Откако виде дека во гостинската соба нема никого, нему му текна дека, можеби, ќе постигне подобар впечаток ако својата замисла ја изведе во кујната и затоа отиде таму

 Но некој затропа.

- Кој е? - праша Бритлс и ја подотвори вратата не вадејќи го притоа синџирот.

- Отворете - рече некој однадвор. - Ние сме службеници на тајната полиција по која испративте - денеска.

Сосем утешен од оваа изјава, Бритлс ширум ја отвори вратата. Влегоа двајца луѓе, а пред собата се забележа дека едниот е многу крупен.

- А сега, што станало со момчето, - праша едниот од новодојдените, крупниот Бледерс.

- Ништо - одговори докторот. - Еден исплашен слуга си замислил дека тој има некаква врска со обидот за провала во куќата, но тоа е бесмислено, најобична глупост.

- Вие, изгледа, лесно преминувате преку тоа - забележа вториот претставник на полицијата.

- Кое е тоа момче? Што вели за себе? Од каде е? Не е паднат од небото, господине! - додаде Бледерс.

- Сигурно не е паднат - одговори лекарот фрлајќи вознемирен поглед кон госпоѓите.

- Ја знам сета негова историја, но за тоа можеме да разговараме после. Претпоставувам дека најпрвин би сакале да го видите местото од кое крадците се обиделе да ја извршат провалата.

- Секако - одговори господин Бледерс. - Најдобро првин да ги прегледаме просториите, па потоа ќе ја сослушаме послугата.

Донесоа светилки. Господин Бледерс, другиот полицаец, придружени од Бритлс, Џајлс, накратко од сите, влегоа во собичката на крајот од ходникот и го разгледаа прозорецот однатре. Потоа отидоа околу, преку тревникот, па го разгледаа прозорецот однадвор. Потоа зедоа свеќа за да го испитаат капакот, потоа фенер за да ги осветлат трагите, потоа вили за со нив да расчепкаат по грмушките. Кога беше завршено сето тоа во присуство на посматрачите што сè следеа без здив влегоа во куќата.

- Сметаме дека тоа го направиле разбојници од градот - рече Бледерс изнесувајќи го својот извештај - затоа што стилот на работата е првокласен. Биле двајца, а со нив било и едно момче. Тоа е јасно ако се суди по големината на прозорецот. Тоа е сè што може засега да се каже. И ве молам, веднаш покажете ми го момчето горе.

Оливер дремеше, но изгледаше уште полошо и имаше поголема треска отколку порано. Откако му помогна докторот, тој успеа за малку да се исправи на постелата и гледаше во непознатите луѓе не сфаќајќи што се случува - како да не беше свесен каде се наоѓа или што станало пред тоа.

- Еве, ова е - рече господин Лозберн тивко, но сепак многу налутено - ова е тоа момче што случајно рането од пушката на која нагазило кога безгрижно минувало преку имотот на оној господин зад нас, не знам како се вика, па дојде изутрина овде за да побара помош, и кое овој мудар господин веднаш го зграпчи и го измачуваше, па и животот му го доведе во опасност, за кое како стручњак јас можам да посведочам.

Полицајците го погледнаа господин Џајлс. Збунетиот настојник минуваше со погледот де кон Оливера де кон господин Лозберн со најкомична мешавина на страв и збрканост.

- Верувам дека нема да го прекинете тоа? - рече докторот наместувајќи го пак нежно Оливера во постелата.

- Сето тоа го направив од најдобри побуди, господине! - одговори Џајлс. - Бев уверен дека момчето е од крадците, инаку немаше да му правам ништо.

- Па, сега уверен ли си? - праша Бледерс.

- Не знам - рече Џајлс со жално лице. - Не би можел да се заколнам дека е тоа.

За време на овој краток дијалог докторот му го мереше пулсот на болниот. Но сега стана од столот и рече:

- Ако господата сè уште се сомневаат во ова, можеби сакаат да минат во другата соба и да го сослушаат Бритлс.

Кога го слушнаа овој предлог, минаа во соседната просторија каде што господин Бритлс збркано одговараше, но сепак неговата изјава немаше противречности.





ГЛАВА XIX
Болеста на Оливер беше тешка и долга. Покрај болката што ја чувствуваше поради скршената рака, лежењето во влага и на студ му предизвикаа треска што со недели го мачеше и страшно го исцрпи. Но најпосле почна малку по малку да прездравува и понекогаш со солзи на очите можеше со неколку збора да се изрази дека длабоко ја чувствува добрината на двете драги госпоѓи и дека многу сака, кога ќе зајакне да стори нешто со што би им ја искажал сета своја благодарност.

- Кутрото дете - рече Роуз - ако сакаш, ќе имаш многу прилики да ни помагаш. Набргу ќе одиме на село, а тетка ми има намера да те поведе и тебе. Тишината, чистиот воздух и сите радости и убавини на пролетта ќе те закрепнат за неколку дена. И кога ќе можеш да го поднесеш напорот, ќе ти даваме и да работиш по нешто.

- Ох, драга госпоѓице, кога би можел да работам нешто за вас - рече Оливер - кога би можел да ви причинам радост со тоа што ќе ги поливам вашите цвеќиња, ќе ги чувам вашите птици или ќе трчкам ваму-таму по цел ден за да бидете вие среќна, сè би дал за тоа!

- Има време, ќе ти даваме да работиш по нешто - рече госпоѓицата Роуз со насмевка. - Веќе самата помисла дека мојата драга добра тетка спасила некого од таква ужасна беда каква што ни опиша, значи извонредна радост за мене. Но сознанието дека оној на кој му ја искажала својата добрина и милосрдност е добар и верен ме радува повеќе отколку што можеш да си замислиш.

- Но - рече Оливер - живо размислував за тоа дека сум сега неблагодарен.

- Спрема кого? - праша младата госпоѓица.

- Спрема добриот господин и драгата стара одгледувачка кои, толку ме чуваа - одговори Оливер. - Кога би знаеле тие колку сум среќен, сигурно би се радувале.

- Сигурно - рече добротворката. - А господин Лозберн беше толку добар што вети дека ќе те одведе да ги посетиш штом ќе оздравиш и ќе можеш да го поднесеш патот.

- Вистина ли, госпоѓице? - викна Оливер, а лицето му светеше од среќа.

За кратко време Оливер толку се поправи што веќе можеше да го издржи напорот за еден таков пат. И затоа во едно утро тој и господин Лозберн заминаа во една мала кочија што ѝ припаѓаше на госпоѓа Мејли. Бидејќи Оливер ја знаеше улицата во која живееше господин Браунлоу можеа да тргнат право таму. Кога колата скршна во неа, срцето толку силно му тупкаше што одвај дишеше.

- А сега, момче мое, која е таа куќа? - праша господин Лозберн.

- Ене онаа! Онаа! - одговори Оливер покажувајќи ја возбудено низ прозорецот. - Онаа белана!

За жал, белата куќа беше празна и на прозорецот беше закачен натпис „Се издава“.

- Тропни на соседната врата - рече господин Лозберн обрнувајќи му се на кочијашот и го фати Оливера за рака.

- Знаете ли што се случи со господин Браунлоу, кој живееше во куќата до вашава?

Слугинката не знаеше, но рече дека ќе праша. Набргу се врати и рече дека господин Браунлоу го продал имотот пред шест недели отпатувал во Западна Индија. Оливер ги склопи рацете и изнемоштено падна ничкум.

- И неговата настојничка ли замина? - праша господин Лозберн по кратка пауза.

- Да, господине - одговори слугинката. - Стариот господин, настојничката на куќата и еден господин што му беше пријател на Браунлоу. Сите заедно заминаа.

Тоа горчливо разочарување му нанесе на Оливер многу болка и дури во неговата сегашна среќа, зашто многупати за време на боледувањето се радуваше замислувајќи што ли ќе му кажат господин Браунлоу и госпоѓата Бедвин. Надежта дека со нив ќе се објасни и ќе им раскаже дека бил принуден да си оди го одржуваше во многуте искушенија што ги доживеа во последно време. А сега, помислата дека отишле толку далеку и со увереност дека тој е лажго и крадец - со увереност која, можеби, ќе остане непобиена сè до неговата смрт - беше повеќе отколку што можеше да поднесе.

Меѓутоа, тој настан не предизвика некаква промена во држењето на неговите добротвори. По две седмици, кога времето прилично се разубави и се стопли, кога сите дрвја и растенија се накитија со млади лисја и со раскошни цветови, почнаа да се подготвуваат да ја напуштат куќата во Чертс. Откако сребрените садови, кои толку ја распалија лакомоста на Фејгин ги испратија в банка, а Џајлс и другите слуги останаа да ја чуваат куќата, отидоа во полската куќичка во едно блиско село и го зедоа со себе и Оливера.

Местото во кое дојдоа беше прекрасно. На Оливера, кој целиот свој живот го мина меѓу нечистата толпа во врева и мешаница, му се чинеше као повторно да се родил. Деновите беа мирни и ведри. Ноќите не донесуваа ни страв ни грижа. Немаше измачување во бедните темници ниту дружење со пропаднати типови. Само пријатни и среќни мисли. Секое утро одеше кај некој стар господин што живееше покрај црквичката и тој го учеше подобро да чита и пишува, разговараше со него толку љубезно и толку се грижеше за него што Оливер правеше сè за да го направи задоволен. Потоа шеташе со госпоѓа Мејл и Роуз и слушаше како тие разговаат за книгите, или пак седеше покрај нив некаде во сенка и слушаше како чита госпоѓицата. А тоа траеше сè додека се стемнеше. Потоа мораше да ги подготвува утрешните лекции и работеше грижливо во собичката што гледаше кон градината, сè додека не се спуштеше полека ноќта - и госпоѓите пак го земаа на прошетка заедно со нив.

Пролетта брзо измина и дојде летото. Во полската куќичка сè уште се живееше мирно, а меѓу домашните владееше истата радосна ведрина. Оливер веќе одамна беше оздравен, но ни здравјето ни болеста никогаш не внесуваа никаква промена во неговите чувства спрема оние што беа околу него.





ГЛАВА XX
Господин Бамбл седеше во гостинската соба на сиропиталиштето и со тажни очи гледаше во невеселото огниште од кое бидејќи беше лето, не допираше никаква светлина. Господин Бамбл размислуваше. Во тој миг почна да врне силен дожд.

Господин Бамбл наеднаш излезе на улицата. Минуваше покрај многубројни крчми и, најпосле, запре покрај една во една споредна уличка. Господин Бамбл влезе внатре. Покрај шанкот си порача нешто за пиење и влезе во просторијата што ја виде од улицата.

Внатре седеше висок црномурест човек во голем мантил. Кога влезе Бамбл тој го погледна откосо. Но одвај се реши да му кимне со глава на неговиот поздрав.

Господин Бамбл имаше во себе достоинство за двајца, така што молчејќи си ја пиеше ракијата и читаше весници многу свечено и важно.

Господин Бамбл почувствува некаква силна и неиздржлива желба кришум да го погледа туѓинецот, и потоа секојпат, по малку збунет го соборуваше погледот зашто во тој миг и туѓинецот кришум погледнуваше во него.

Кога така погледите им се сретнаа веќе неколку пати, туѓинецот ја прекина тишината и му се обрна со зарипнат глас:

- Мене ли ме баравте - рече - кога ѕиркавте низ прозорецот?

- Колку што знам не, освен ако вие не сте господинот... - тука господин Бамбл наеднаш запре зашто сакаше да го дознае името на туѓинецот и си помисли дека можеби самиот тој ќе ја исполни таа празнина.

- Гледам - рече туѓинецот, а околу усните му заигра зајадлива насмевка, - инаку ќе го знаевте моето име.

- Ништо лошо не мислев, момче, - забележа господин Бамбл достоинствено.

- Вие не направивте ништо лошо - рече туѓинецот.

По овој краток дијалог пак настапи тишина што и овој пат ја прекина странецот.

- Ми се чини дека сум ве видел некаде - рече. - Некогаш овде бевте управител на сиропиталиштето.

- Управител на сиропиталиштето - одговори господин Бамбл полека и со посебен акцент.

- Верувам дека и сега добро ги штитите вашите сопствени интереси како секогаш? - продолжи туѓинецот остро погледнувајќи го господин Бамбл во очите кога тој ги подигна зачуден од прашањето. - Немојте да се срамите и одговорете слободно, човеку. Како што гледате, јас добро ве познавам.

- Претпоставувам дека и оженетиот човек - одговори господин Бамбл, нема ништо против тоа чесно да заработи некоја пара, како и самецот. Општинските службеници не се толку добро платени за да можат да добијат некаква мала вонредна заработка само ако доаѓа на чесен и пристоен начин.

Туѓиноцот се насмевна и пак кимна со главата како да сакаше да каже дока не се излагал во него, Потоа заѕвони.

- Наполни ја чашава - речо подавајќи му ја на крчмарот чашата на Бамбл. - Само ракијата да биде јака и топла. Верувам дека таква сакате.

- Не прејака - одговори господин Бамбл и се поднакашла.

- Ти разбираш што значи тоа, крчмару! - рече туѓинецот суво.

Гостилничарот се насмевна, излезе и по малку се врати со голема чаша што испушташе чад и од која, при првата голтка, на господин Бамбл му избија солзи во очите.

- Значи, сега слушајте, - рече туѓинецот откако ги затвори прозорецот и вратата. - Денеска дојдов овде за да ве најдам вас, а вие влеговте токму во просторијата во која седев во моментот кога најмногу мислев на вас. Потребно ми е едно известување. Не барам да го дадете бесплатно, колку и да е ситно. Еве, ова нека биде за почеток!

Потоа туѓинецот му префрли на соговорникот преку масата два златника, внимателно, како да не сакаше ѕвечкањето на парите да се слушне надвор. Кога господин Бамбл сомнежливо ги разгледа златниците за да види дали се вистински и со многу задоволство ги стави во џебот на елекот, туѓинецот продолжи:

- Сетете се што било пред - чекајте - пред дванаесет години.

- Тоа е многу одамна - рече ѓосподин Бамбл. - Многу добро. Во ред.

- Место на настанот - сиропиталиштето.

- Добро.

- Време - ноќ!

- Да.

- Тогаш се роди едно момче.

- Многу момчиња се родиле - забележа гослодин Бамбл одмавнувајќи безнадежно со главата.

- Мислам на едно. Мирно, бледо момче кое овде беше на занает кај оној што прави мртовечки сандаци и кое подоцна, како што се претпоставуваше, побегна во Лондон.

- Аха, мислите на Оливера! Малиот Твист! - рече господин Бамбл. - Се сеќавам на него, се разбира. Немаше потврдоглав мал никаквец...

- Тој не ме интересира. За него веќе доста сум слушал, - рече туѓинецот. - Ме интересира жената што ја негуваше мајка му. Каде е таа?

- Умре ланската зима - одговори господин Бамбл.

Кога господин Бамбл му го даде ова известување, човекот се загледа во него, па иако некое време не ги симнуваше очите од него, погледот постепено му стануваше отсутен и расеан. Изгледаше дека е занесен во мислите. Најпосле, како да му олесна, и скршнувајќи го погледот, рече дека тоа не игра некоја голема улога. Потоа стана како да сака да си оди.

Но господин Бамбл беше прилично итар и веднаш сфати дека сега му се укажува можност доходно да ја искористи тајната за која знаеше неговата подобра половина. Добро се сеќаваше за ноќта кога умре старата Сали, зашто настаните што се случија тогаш, му даваа доволно причина за тоа. Па иако госпоѓа Корни никогаш не му ја откри тајната за која беше единствен сведок, сепак знаеше дека таа се однесува на нешто што ѝ се случило на старицата која во сиропиталиштето ја негуваше младата мајка на Оливер Твист. Брзо се сети за таа околност, и со израз на таинственост го извести туѓинецот дека една жена била насамо со бабата пред самата нејзина смрт и дека има причини да верува дека донекаде би можела да ја расветли работата што го интересира него.

- Како можам да ја најдам? - праша туѓинецот напуштајќи ја претпазливоста.

- Само преку мене - одговори господин Бамбл.

- Кога? - викна непознатиот брзо.

- Утре - одговори Бамбл.

- Во девет вечерта - рече туѓинецот и на парче хартија напиша, со ракопис, што ја откриваше неговата возбуденост, на која адреса се наоѓа во крајот покрај реката.

- Во девет часот вечерта доведете ми ја во таа куќа. Не е потребно да ви напомнувам никому ништо да не му кажувате. Во ваш интерес е.

Откако го кажа тоа отиде кон вратата запирајќи само да го плати пијалакот што го испија. Потоа набрзина рече дека патиштата им се разидуваат и си замина без секакви натамошни формалности, нагласувајќи го уште еднаш времето на утрешниот состанок.

Кога ја погледа адресата, општинскиот службеник забележа дека на неа не е назначено никакво име. Непознатиот не беше многу оддалечен, и тој појде по него за да го праша.

- Што сакате? - викна човекот брзо свртувајќи се кога Бамбл го допре до раката. - Сакате да ме следите?

- Само да ве прашам нешто - рече Бамбл покажувајќи го ливчето хартија. - Кого да го побарам?

- Манкс - одговори човекот и брзо замина.





ГЛАВА XXI
Беше мрачна, запурничава и облачна летна вечер. Од облаците што се закануваа цел ден и се беа простреле како густа тешка магла веќе запаѓаа крупни капки дожд што навестуваа жестока луња, кога гасподин и госпоѓа Бамбл се упатија кон расфрлената мала населба со дотраени куќи, оддалечена од главната улица милја ипол, а подигната на ниска нездрава бара на брегот од реката.

Населбата не можеше да се нарече сомнително место, но веќе одамна беше позната како кат на најлоши разбојници кои под различни изговори дека се издржуваат од своја сопствена работа, живееја главно од пљачкосување и злосторства. Тоа беа вистински дотраени куќишта, некои на брза рака склепани од стари тули, други од црвојадни греди од бродовите, нафрлани без никаква смисла или ред и подигнати во повеќето случаи само по неколку педи од реката.

Во средината на тие колиби, до самата река, стоеше една зграда чии горни катови се надаваа над реката и која некогаш била некаква фабрика. Но веќе одамна стоеше како урнатина. Глувци, црви и влага ги имаа начнато и нагризено столбовите на кои стоеше, па значителен дел од зградата веќе беше потонат во водата, а другаот нејзин дел што се нишаше и се надвиснуваше над мрачниот поток, изгледа, само чекаше погодна прилика за да појде по стапките на својот стар другар и да ѝ се предаде на истата судбина.

Пред оваа дотраена зграда застана чесната брачна двојка кога првиот удар на далечен гром зататни во воздухот, а дожд почна да лее како од крбла.

- Тоа мора да биде некаде овде - рече Бамбл погледнувајќи во хартијата што ја држеше во раката.

- Еј, вие таму! - викна некаков глас одозгора.

Господин Бамбл ја дигна главата во правецот откаде што доаѓаше гласот и забележа некаков човек како гледа низ вратата на вториот кат.

- Причекајте тука малку - рече гласот, - веднаш слегувам.

Потоа главата ја снема и вратата се затвори. Господин Бамбл што со мбогу жален поглед ја гледаше зградата, се чини, се готвеше да каже дека не знае дали е препорачливо да се продолжи изведувањето на овој потфат кога во тоа го спречи појавата на Манкс, кој го отвори вратичето пред кое стоеја и им даде знак да влезат.

- Влегувајте! - рече нестрпливо, удирајќи со ногата на земјата. - Не задржувајте ме овде!

Жената, што во почетокот се колебаше, смело влезе не чекајќи да ја поканат вторпат. Господин Бамбл кој се срамеше или се плашеше да заостане отиде по неа очигледно чувствувајќи се многу непријатно.

- Ова е жената, нели? - праша Манкс.

- Аха. Ова е жената - одговори господин Бамбл.

Им даде знак да појдат по него, па Манкс со брзи чекори мина преку една просторија што беше прилично широка, но ниска. Ги одведе по некои стрмни скали и брзо ги затвори капаците на собата. Потоа го спушти фенерот кој фрлаше матна светлина.

- А сега - рече Манкс откога испоседнаа сите тројца - што побргу да ја завршиме работата. Знае ли женава за што се работи?

Прашањето му беше упатено на Бамбл, но неговата жена даде одговор велејќи дека таа е сосем запозната со работата.

- Првото прашање е од каква природа беше соопштението што ви го дала жената? - рече Манкс.

- А колку би можело да вреди кажувањето на тоа соопштение? - забележа жената.

- Хм! - измрмори Манкс важно и со израз на посебна љубопитност.

- Најдобро да кажете колку ќе платите.

- Можеби ништо, а можеби дваесет фунти - одговори Манкс.

- Ќе додадете уште пет фунти кон сумата.

- Дваесет и пет фунти! - викна Манкс вчудовиден.

- Драга моја, биди храбра - рече господин Бамбл иако штракаше од страв со забите.

- Значи господинов ви е маж? - праша Манкс.

- Каков маж! - се насмевна надгледувачката.

- Така и си помислив - одговори Манкс. Тој ја стави раката во џебот и откако извлече едно платнено ќесе одброи на масата дваесет и пет златници и рече: - Сега ми е полесно кога знам со кого имам работа. Ајде, раскажете што знаете.

- Кога жената што ја викавме Сали умираше, во собата бев само јас. Зборуваше за една млада жена што умрела пред неколку години не само во истата соба, туку и во истата постела во која таа се делеше од животот. Тоа била мајката на детето што сте му го спомнале синоќа нему - продолжи надгледувачката, кимнувајќи небрежно со главата во правец на својот маж. - И таа старица ѝ ја украла работата за која покојната мајка со својот последен здив молела да ја зачува заради детето. Кога ми рече дека го сторила тоа, падна ничкум и умре. Друго ништо не ми кажа. Штом видов дека е мртва, забележав дека во раката држи парченце нечиста хартија. Тоа беше препис на некаква потврда од заложен предмет. Рокот на заложувањето истечуваше по два дена. Си помислив дека тоа еден ден, можеби, ќе ми користи и го откупив заложениот предмет.

- А каде е тој сега? - рече нестрпливо возбудениот Манкс.

- Еве го - одговори жената и како да беше среќна што ќе се ослободи од него, брзо фрли на масата едно ќесе од еленска кожа, големо колку да собере џебен часовник. Манкс го зграпчи и со треперливи раце го отвори. Во него се наоѓаше еден мал златен медалјон во кој имаше две киски коса и една едноставна златна бурма. - На внатрешната страна е врежано името „Агнес“ - рече жената.

Господин Бамбл издивна како да беше среќен дека приказната е завршена, а дека не се ни спомна за враќање на дваесет и петте фунти.

- Што мислите да направите со ова? Дали тоа може да биде употребено против мене - праша госпоѓа Корни.

- Никогаш - одговори Манкс. - Погледнете долу, продолжи тој - и го спушти фенерот надолу кон бездната. - Не треба да се плашите од мене. Ако сакав, можев лесно и да ве бутнам долу.

Сите тројца се загледаа. Манкс ги завитка предметите во едно хартииче, убаво го стутка и го фрли во водата.

- Еве! рече Манкс - ако морето некогаш ги исфрли своите мртви нивното злато и сребро ќе го задржи за себе, па и овие трици со нив. Ништо повеќе нема што да си кажеме еден на друг и можеме да се растуриме.

Тој го запали фенерот и не трудејќи се да го продолжи разговорот, молкома гледаше во брачната двојка што си заминуваше.





ГЛАВА XXII
Една вечер по онаа ноќ во која беа споменати личностите достојни за пофалба, во куќата на Фејгин некој затропа.

Фејгин набргу стана и со свеќа во раката појде кон вратата. Посетителот влезе мирно во собата. Тоа беше Манкс.

- Само една од моите ученички, рече Фејгин забележувајќи дека Манкс се стаписа кога го виде непознатото лице. - Остани овде, Ненси!

Девојката се приближи до масата. - Има ли некакви новости? - го праша старецот.

- Големи. И не се лоши. Овој пат бев многу брз. Сакам со тебе малку да поразговарам.

Девојката се приближи до масата и со ништо не покажа дека ќе излезе од собата иако виде дека Манкс покажува на неа. Плашејќи се дека може нешто да каже за пари ако се обиде да ја испрати, Фејгин покажа со прстот горе и двајцата со Манкс отидоа таму.

Собата остана празна петнаесетина минути. Потоа и двајцата се вратија назад. Манкс веднаш излезе на улица, а Фејгин пак отиде горе по пари. Кога се врати, девојката го наместуваше шалот и капата како да сака да си оди. Фејгин ѝ даде пари. Се разделија без збор. Кога девојката излезе на улица седна на еден праг, зашто ѝ се чинеше дека е многу збунета и неспособна да го продолжи патот. Но веднаш стана и брзајќи дојде до куќата во која го остави крадецот. Ако на неа и се гледаше некаква возбуда, Сајкс не ја забележа. Само ја праша дали донесе пари, а кога одговори потврдно промрмори нешто задоволно. Девојката стануваше сè повознемирена, а кога се стемни седна покрај крадецот чекајќи тој да се опие и да заспие.

- Изгледаш како сега да си станала од гроб. Што ти е? - рече крадецот.

- Ништо, одговори девојката - зошто ме гледаш така?

- Ако и ти немаш треска тогаш во воздухот има нешто необично, и тоа нешто опасно... Дојди и седни до мене.

Девојката послуша. Сајкс набргу заспа, но многу се превртуваше на постелата. Најпосле, тој потона во сон и лежеше како во некакво длабоко бунило.

- Опиумот, најпосле, подејствува - си рече девојката во себе.

Таа стана, набрзина се завитка со шалот, нечујно ја отвори и затвори вратата и брзо излезе од куќата. Кога дојде во побогатиот дел на градот улиците веќе беа прилично пусти. Одеше кон еден семеен хотел во една мирна, но убава улица во близина на Хајд-паркот. И во моментот кога блескавата светлина на ламбата што гореше пред вратата ја доведе до целта отчука единаесет часот. Девојката влезе и бргу се упати по скалите.

- Е, девојко! - наеднаш некој ѝ викна - што бараш овде?

Девојката објасни кај кого сака да оди. Слугата отрча по скалите, а Ненси чекаше бледа и речиси без здив сè додека тој се врати и рече дека може да оди горе.

Ненси слушна лесни чекори што се приближуваа кон вратата спроти онаа од која влезе таа. Погледна и виде дека пред неа се наоѓа една нежна и убава девојка.

- Тешко е да се дојде до вас, госпоѓице.

- Кажете ми зошто сакавте да ме видите - праша Роуз. - Јас сум лицето што го барате.

- Оф, госпоѓице! - рече Ненси и продолжи. - Јас сум девојката што малиот Оливер го одвлече назад кај стариот Фејгин во ноќта кога излезе од куќата во Пентонвил. Еден господин, по име Манкс, дента, кога првпат го изгубивме детето, веднаш нареди, по секоја цена, да биде најдено. Се погоди со Фејгин дека ќе му даде пари ако Оливер биде вратен. Синоќа дојде кај нас тој господин Манкс и рече: „И така единствените докази за потеклото на момчето сега лежат на дното од реката, а бабата што ги примила од неговата мајка е в гроб“. Манкс рече дека иако сега со сигурност располага со парите на момчето би сакал тие пари да ги добие на друг начин: кога би можел да го изигра тестаментот на татко му со тоа што момчето би минало низ сите затвори во градот, а потоа би било осудено за некакво злосторство што повлекува смртна казна, а кое Фејгин лесно би можел да го нареди откако претходно и самиот убаво би го искористил.

- Што значи сево ова? - праша Роуз.

- Сето тоа е вистина, госпоѓице, иако доаѓа од мојава уста - одговори девојката. - Потоа рече дека кога би можел својата омраза да ја задоволи на тој начин што на момчето би му го одзел животот без да ја стави својата глава в торба, тоа би го сторил на драго срце. Но бидејќи не може, ќе внимава на секој негов чекор, па ако некогаш се користи со своето раѓање или со потеклото уште може и да му направи штета. „Накратко, Фејгине“, рече „иако си итар, досега не си поставил таква стапица, каква што ќе му поставам јас на мојот мал брат Оливер“.

- На својот брат! - викна Роуз.

- Така рече - објасни Ненси загрижено обѕрнувајќи се околу себе, како што правеше за целото време на разговорот, зашто постојано ја прогонуваше сликата на Сајкс. - И уште нешто. Кога ве спомна вас и другата госпоѓа и рече дека му се чини оти токму како за инает Оливер дошол во ваши раце, се насмевна и рече дека во тоа сепак има нешто утешно, зашто колку илјади и стотини илјади фунти ќе дадевте вие, да ги имавте, за да дознаете кое е вашето двоного куче.

- Сигурно не мислите - рече Роуз побледена - дека тоа го рекол сериозно?

- Зборуваше најсериозно - одговори девојката. - Тој е многу сериозен кога е исполнет со омраза. Веќе е доцна и морам да се вратам дома. Бидејќи никој не смее ни да се посомнева дека сум дошла за работа како што е оваа.

- Што треба да правам јас? - праша Роуз. - Не би требало да ве пуштам вака.

- Треба госпоѓице, и јас знам дека ќе ме пуштите. Секако имате некого на кого ќе му се доверите и кој ќе ви даде совет што да правите.

- Но каде можам пак да ве најдам ако биде потребно? - праша Роуз. - Не барам да ми кажете каде живеат тие страшни луѓе, но каде, да речеме, ќе прошетате или ќе дојдете во некое определено време на денот?

- Дали ќе ветите дека строго ќе ја чувате мојата тајна и дека ќе дојдете или сама или со некој друг што ќе знае да чува тајна?

- Свечено ветувам - одговори Роуз.

- Секоја недела навечер од единаесет до дванаесет часот - рече девојката без двоумење - ако бидам жива, ќе шетам по Лондонскиот мост.

- Почекајте уште малку - додаде Роуз кога девојката брзајќи тргна кон вратата.

- Дали ќе земете од мене малку пари што можеби ќе ви овозможат да живеете чесно - барем додека се видиме повторно?

- Ни еден пени - рече девојката. - Нека ве благослови господ и нека ви подари толку среќа колку што јас себеси сум се посрамотила! - додаде Ненси и замина.





ГЛАВА XXIII
Нејзината положба беше навистина незгодна и тешка. Имаа намера да останат во Лондон само три дена, па потоа да отпатуваат во некое оддалечено место на брегот. На што да се реши и што да направи во овие четириесет и осум часа? Како да го одложи патот, а да не предизвика сомневање?

Господин Лозберн беше со нив и требаше да остане уште два дена. Но Роуз добро ја познаваше избувливоста на овој прекрасен човек па предвидуваше со каков бес би ја гледал онаа што беше орудие во грабнувањето на Оливера, па не смееше да му ја довери тајната. Сето тоа беа причини и за крајна претпазливост во однос на соопштувањето на тајната на госпоѓа Мејли. Не помислуваше ниту да му се обрне на некој адвокат, пак од истите причини. Роуз мина бессона и тешка ноќ. Утредента реши да се посоветува со Хари Мејли. Го зеде перото и неколкупати го оставаше зашто размислуваше како да го напише првиот ред. Тогаш Оливер кој шеташе со господин Џајлс влезе во собата задишен и возбуден како да знае за некаква нова опасност.

- Зошто си толку задишен? - праша Роуз и му појде во пресрет.

- Го видов оној господин - одговори Оливер одвај зборувајќи - господин - Браунлоу за кој толку често разговаравме.

- Каде? - праша Роуз.

- Излегуваше од колата - и влезе во една куќа. Не му се јавив - не можев да му се јавам, зашто и не ме виде, а и толку треперев што не можев да му пријдам. Но Џајлс се распраша дали живее тука и му кажаа дека живее. Еве, погледнете - рече Оливер одвиткувајќи парче хартија - еве овде, овде живее - веднаш да одиме таму!

Додека вниманието многу ѝ го одвлекуваа тие радосни извици, Роуз ја прочита адресата „Крејвн Стрит, Стренд“. Веднаш реши да се послужи со тоа откритие.

- Брзо - рече. - Нареди да земат кола и биди готов да појдеш со мене. Ќе те одведам таму веднаш, не губејќи ни момент. Само ќе ѝ речам на тетка ми дека ќе излеземе и ќе се задржиме еден час, а ти подготви се што побрзо.

На Оливер не требаше да му се каже да побрза и по нешто повеќе од пет минути веќе беа на пат за Крејвн Срит. Кога пристигнаа, Роуз го остави Оливера во колата со изговор дека сака да го подготви стариот господин, па откако ја испрати својата визит-карта по слугата, замоли да ја прими господин Браунлоу поради една итна работа. Слугата бргу се врати и ја замоли да појде по скалите. Откако влезе по него во една соба госпоѓица Мејли му беше претставена на еден постар господин со добродушен изглед, во темнозелено палто. Блиску до него седеше еден друг стар господин во панталони и камашни од нанкинг кој не изгледаше многу добродушен и кој седеше потпрен на бастун.

- Господин Браунлоу? - рече Роуз гледајќи час во едниот, час во другиот господин.

- Јас сум - одговори стариот господин во темнозелено палто. - Ова е мојот пријател Гримвиг.

- Знам дека многу ќе се изненадите - рече Роуз - но еднаш сте биле многу љубезен и добар спрема еден мој драг мал пријател и сигурна сум дека ќе ви биде драго за него пак да чуете.

- Навистина, - праша господин Браунлоу.

- Се работи за Оливер Твист - одговори Роуз.

И само што ги изговори тие зборови, господин Гримвиг кој се преправаше како да се задлабочил во некакво книжиште што лежеше на масата, шумно ја затвори книгата и се оптегна во столот, а на лицето му остана само израз на крајно чудење.

Ни господин Браунлоу не беше помалку изненаден. Тој привлече стол до госпоѓица Мејли и рече:

- Бидете толку добра, драга моја госпоѓице, и не споменувајте ја веќе добрината и љубезноста за која зборувавте пред малку и за која никој друг ништо не знае, па ако можете да ми дадете некаков доказ што ќе го измени неповолното мислење што го стекнав за тоа кутро дете, живи сè, дајте ми го!

Роуз веднаш раскажа сè што се случило со Оливер откако ја напушти куќата на господин Браунлоу, само она што ѝ го кажа Ненси го остави да му го соопшти на овој господин насамо, и заврши уверувајќи го дека во овие неколку изминати месеци Оливера го болело само тоа што не можел да се види со својот некогашен пријател и добротвор.

- Му благодарам на бога! - рече стариот господин. - Многу сум среќен. Но не ми кажавте каде е тој сега, госпоѓице Мејли?

- Чека пред вратата во колата - одговори Роуз.

- Пред мојата врата! - викна стариот господин. Потоа истрча од собата, слезе по скалите и отиде кај колата без збор.

Кога вратата од собата се затвори зад него, господин Гримвиг ја крена главата и свртувајќи се на едната од задните нозе на столот, но сè уште седејќи, направи три круга, помагајќи си при тоа со стапот. Потоа скокна, па куцкајќи почна да шета брзо ваму-таму по собата, а потоа застана пред Роуз и ја бакна без ни најмал увод.

- Пст! - рече кога девојката стана подисплашена од оваа необична постапка. - Не плашете се! Според годините би можел да ви бидам дедо. Вие сте златна девојка. Ве сакам. Еве ги, доаѓаат.

И навистина, кога тој убаво се протегна на своето старо место, господин Браунлоу се врати заедно со Оливер што господин Гримвиг го пречека многу љубезно. Ако радоста на тој момент беше единствена награда за сета нејзина грижа и труд околу Оливер, Роуз Мејли ќе беше доволно наградена.

- Но има уште некој што не треба да го заборавиме - рече господин Браунлоу притискајќи на ѕвончето. - Ве молам испратете ја ваму госпоѓа Бедвин!

Старата настојничка веднаш се одзва на поканата и поклонувајќи се на вратата чекаше заповед.

- Па вие секој ден се помалку гледате, госпоѓо Бедвин - рече господин Браунлоу, дури малку намуртен.

- Вистина е, господине - одговори старата госпоѓа. - Во моите години видот не се поправа, господине.

- И јас така мислам - одговори господин Браунлоу. - Но, ставете ги очилата и погледајте дали можете да видите зошто ве викнавме!

Старата госпоѓа фати да пребарува по џебот за да ги најде очилата. Но Оливер веќе не можеше да чека, и предавајќи му се на своето сентиментално чувство ѝ се фрли во преград.

- Господи! - викна старата госпоѓа гушкајќи го. - Тоа е моето невино дете!

- Драга моја, одгледувачко! - викна Оливер.

- Знаев дека ќе се врати - знаев - рече старата госпоѓа. - Многу добро изгледа и убаво е облечен! Каде беше толку долго време? - и таа добра душа час го одвојуваше од себе за да види колку е порастен, час пак го привлекуваше кон себе и со љубов ги провлекуваше прстите по неговата коса, час се смееше, а час плачеше на неговото рамо.

Оставајќи ја неа со Оливера за убаво да поразговараат, господин Браунлоу мина во другата соба и тука Роуз му го кажа својот разговор со Ненси, кој многу го изненади и збуни. Роуз, исто така, објасни зошто веднаш не му се доверила на својот пријател господин Лозберн. Стариот господин сметаше дека постапила паметно и веднаш ја презеде врз себе должноста да поразговара со чесниот доктор. Но, за што побрзо да може да ја изврши својата намера, се договорија вечер во осум часот тој да дојде во хотелот, а во меѓувреме Роуз внимателно да ја извести госпоѓа Мејли за сè што се случило. Откако беа завршени сите подготовки Роуз и Оливер се вратија дома.





ГЛАВА XXIV
Останаа уште два часа до зората, време кое во есен може да биде наречено умирање на ноќта: кога улиците се тивки и пусти, кога се чини дека дури и звуците се заспани и, кога неранимајковците и пијаниците отишле на спиење. И, ете, во тоа глуво време на ноќта Фејгин седеше во своето старо дувло, толку стутулен и блед во лицето, со толку црвени и крвјосани очи што повеќе личеше на некакво одвратно чудовиште отколку на човех.

Ное Клејпул лежеше истегнат на душекот на подот и цврсто спиеше. Старецот понекогаш ќе ги насочеше очите кон него, а потоа пак ги свртуваше кон свеќата чиј долг прегорен фитил беше веќе свиткан надолу, а капки врел восок паѓаа на масата, што јасно покажуваше дека неговите мисли лутаат некаде далеку.

Седеше неподвижен и како ни малку да не го интересираше времето сè додека неговото остро уво не слушна нечии чекори на улицата.

- Најпосле - промрмори бришејќи си ги сувите врели усни. - Најпосле!

И додека уште не го имаше изговорено тој збор ѕвончето тивко заѕвони. Тој нечујно се искачи по скалите и набргу се врати придружен од некој човек завиткан сè до брадата, кој под мишката носеше некаков врзулец. Кога седна и го слече палтото, се покажа фигурата на крупниот Сајкс.

- Држи! - рече ставајќи го врзулецот на масата. - Чувај го ова и гледај со него да свршиш работа. Доста маки видов додека дојдов до него. Сметав дека овде ќе бидам уште пред три часот.

Фејгин го зеде врзулецот, го заклучи во шифоњерот и пак седна. Но за сето тоа време ни еден миг не ги симнуваше очите од разбојникот, и сега кога седеа еден спрема друг, свртени лице со лице, толку упорно го посматраше. Провалникот не сакајќи го оддалечи столот на кој седеше и го погледна со израз на вистински ужас.

- Што е? - викна Сајкс. - Зошто, ме гледаш така?

Фејгин ја крена десната рака и мавна со показалецот, што му трепереше, но неговата возбуда беше толку силна што не можеше да каже ни, еден збор.

- Луд е - рече Сајкс исплашен. - Ќе морам да се чувам.

- Не, не, - одговори Фејгин. - Не, не се работи за тебе, Бил. Тебе, тебе нема зошто да те карам.

- Охо, значи, нема, нели? - одговори Сајкс строго гледајќи го и во истиот момент преместувајќи го револверот во другиот џеб. - Тоа е добро - за едниот од нас. - За кој - тоа не е важно.

- Она што имам да ти го кажам, Биле - рече Фејгин приближувајќи го столот кон него - повеќе ќе те налути тебе отколку мене.

- Гледај, те молам! - рече разбојникот со израз на неверување. - Ајде кажувај! Бргу, инаку Ненси ќе помисли дека сум готов!

- Готов! - викна Фејгин. - Таа веќе ти има сварено каша во својата глава.

- Што сакаш да кажеш со таа? - праша Сајкс.

Фејгин погледа остро во разбојникот и давајќи му знак да молчи се наведна над постелата на подот и го разниша човекот што спиеше.

- Болтер! Болтер! Кутрото момче! - рече Фејгин подигајќи го погледот со израз на некое демонско исчекување. Зборуваше полека, нагласувајќи го секој збор. - Уморен е, уморен зашто толку долго ја следеше неа - ја следеше неа. Бил.

Откако неколку пати беше повторено неговото лажно име, Ное ги истри очите, убаво се проѕевна и сонливо погледна околу себе.

- Раскажи ми го уште еднаш тоа, уште еднаш, за да чуе и овој - рече Фејгин покажувајќи на Сајкс.

- Што да ти раскажам? - праша Ное како во сон.

- Тоа за, Ненси - рече Фејгин и го зграпчи Сајкса за раката како да сакаше да го задржи, да не си оди пред да слушне сè. - Ја следеше ли?

- Да.

- До Лондонскиот мост?

- Да.

- И тука се состанаа со тие две лица?

- Да.

- Со еден господин и со една госпоѓа, кај која била и порано, и кои од неа бараа да им ги каже сите свои другари, најпрвин Манкс, што таа и го стори, - и да го опише, што таа и го стори, и да им каже во која куќа се состануваме и каде одиме, што и го стори, и од каде таа може најдобро да биде надгледувана што и го стори, и во кое време луѓето одат таму, што и го стори. Сето тоа го стори. Сето тоа го кажа без некакво заканување и без ниеден збор: нели така, зарем не е така, - викна Фејгин целиот надвор од себеси.

- Сè е така - одговори Ное чешајќи се по главата. - Токму така беше!

- А што рекоа за минатата недела?

- Ја прашаа - рече Ное - зошто не дошла минатата недела како што ветила? Рече дека не можела.

- Зошто, зошто? Кажи му го тоа!

- Затоа што не ѝ дозволувал Бил - одговори Ное.

- И уште што рече за него? - викна Фејгин. - Кажи му го тоа.

- Па дека не ѝ е лесно да излезе од куќата до колку тој не знае каде оди - рече Ное - и дека кога првпат отишла да ја посети госпоѓицата, таа му дала средство за успивање.

- Зарем е можно! - викна Сајкс истргнувајќи се бесно од рацете на Фејгин. - Пушти ме!

Оттурнувајќи го старецот, тој диво и бесно, како стрела истрча од собата зад скалите и излезе на тивката улица.

Без да застанува и не размислувајќи ни еден момент, без да се осврнува ни лево ни десно, не гледајќи ни горе ни долу, ами право пред себе, со дива решеност, разбојникот и понатаму јуреше како без душа, без да олабави ни еден мускул, сè додека дојде до куќата. Тивко отклучи, внимателно се качи по скалите и откако влезе во собата двапати ја заклучи вратата а потоа потпре на неа една тешка маса и ја растргна завесата на креветот.

Девојката лежеше полуоблечена. Ја разбуди од сон, а таа скокна сета исплашена.

- Станувај! - викна човекот.

- Тоа си ти, Бил! - рече девојката среќна што се вратил.

- Да - гласеше одговорот. - Станувај!

Гореше свеќа, но тој брзо ја извади од свеќникот и ја фрли на огништето. Откако виде дека надвор почнало да се разденува девојката стана растргнувајќи ги завесите на прозорците.

- Остави така - рече Сајкс. - Има доволно светло за она што мислам да го сторам.

- Бил - праша девојката со тивок плашлив глас - зошто ме гледаш така?

Разбојникот седеше посматрајќи ја неколку моменти, а потоа ја зграпчи за главата и за вратот и ја довлечка среде собата.

- Бил, Бил - дишејќи возбудено девојката се бореше со сила што човекот ја добива само во претсмртниот страв - кажи ми што сум сторила?

- Ти го знаеш тоа! - одговори разбојникот запирајќи го здивот. - Синоќа те следеа. Секој твој збор што си го кажала е слушнат.

- Тогаш, жити небото, поштеди ми го животот како што јас ти го поштедив твојот - одговори девојката виткајќи се покрај него. - Бил, драги Бил, не можеш да имаш срце да ме убиеш. Оф! Помисли си од што сè се откажав ноќеска поради тебе. Ќе имаш време да размислиш и да не го извршиш и ова злосторство. Јас нема да те напуштам, а ти не можеш да ме отфрлиш. Бил, Бил, заради себеси, заради мене, престани пред да ми ја пролееш крвта! Не сум те изневерила, се колнам во мојата грешна душа!

Мажот жестоко се бореше да си ги ослободи рацете, но девојката му ги имаше стегнато со своите, и тој не можеше да ги извлече.

- Бил - викна девојката борејќи се да ја стави својата глава на неговите гради. - Господинот и драгата госпоѓица ми зборуваа ноќеска за куќа во една странска земја каде што сè до крајот на животот би можела да живеам сама и во мир. Пушти ме уште еднаш да ги видам и на коленици да ги замолам иста милост и добрина да покажат и спрема тебе. А потоа обајцата ќе си одиме од ова страшно место, ќе живееме посебно еден подобар живот. За каење никогаш не е доцна. Така ми рекоа - и јас сега чувствувам дека е така, но мораме да имаме малку време, само малку време!

Провалникот си ја ослободи едната рака и го фати револверот. Но сепак беше надвор од себеси од бес, му дојде мисла дека сигурно ќе го откријат ако пукне, и тој со сета сила двапати ја тресна девојката со револверот по лицето кое беше свртено нагоре и речиси го допираше неговото лице.

Таа се затетерави и падна, не гледајќи речиси ништо од крвта што се лееше од длабоката рана на нејзиното чело. Но откако се приподигна со тешка мака на коленици, извади од пазувите бело шамиче што ѝ го имаше подарено Роуз Мејли - и подигнувајќи го во своите склопени раце кон небото молеше за милост. Сајкс со тетеравање дојде до ѕидот и откако зеде еден тежок стап си ги покри очите со рака и ја удри со него.





ГЛАВА XXV
Веќе почна да се спушта мракот кога господин Браунлоу излезе од колата пред вратата на својата куќа и тивко затропа. Кога вратата се отвори, од кочијата излезе еден крупен човек и застана на едната страна од скалите на колата, а другиот, што седеше отстрана, исто така слезе и застана на другата страна. Господин Браунлоу даде знак и тие му помогнаа на третиот да излезе од кочијата и откако го зедоа помеѓу себе брзајќи го одведоа во куќата. Тоа беше Манкс.

Без зборови се качија по скалите. Господин Браунлоу кој одеше напред, ги одведе во една соба во задниот дел на куќата. Пред вратата на оваа просторија Манкс, кој очигледно сосила се качуваше по скалите, застана. Другите двајца погледнаа во стариот господин како да очекуваа од него упатства.

- Тој знае што му преостанува - рече госпрдин Браунлоу. - Ако се противи или ако мрдне со прст без ваша дозвола, извлечете го на улица повикајте на помош полиција и во мое име обвинете го како злосторник.

- Како се осмелувате да речете такво нешто за мене? - праша Манкс.

- А вие како се осмелувате да ме терате на тоа, момче? - одговори господин Браунлоу гледајќи го строго. - Секако не сте полуделе за да избегате од оваа куќа? Пуштете го! Ете, господине. Можете слободно да си одите, а ние ќе дојдеме по вас. Но ве предупредувам, во оној час кога ќе стапите на улица, јас ќе наредам да ве уапсат поради измама и грабеж.

Манкс очигледно беше збунет и уплашен. Се двоумеше.

- Треба брзо да решите - рече господин Браунлоу сосем прибрано и решително. - Ако повеќе сакате јавно да ве обвинам уште еднаш ви велам - го знаете патот. А ако не го сакате тоа, ами се потпрете на мојата стрпливост и на милоста на оние што длабоко сте ги навредиле, седнете без збор на оној стол. Ве чека веќе цели два дена.

Манкс промрмори нешто неразбирливо но сè уште се колебаше.

- Треба да побрзате - рече господин Браунлоу - зашто доволно е само еден мој збор и веќе не ќе имаш избор. - Манкс загрижено го погледна стариот господин, но откако прочита на неговото лице само строгост и решителност, влезе во собата и собирајќи раменици седна.

- Заклучете ја вратата однадвор - нареди господин Браунлоу - и дојдете кога ќе ве повикам!

Придружниците послушаа и така тие двајца останаа сами.

- Ова е многу убава постапка, господине - рече Манкс симнувајќи ја шапката и слекувајќи си го мантилот - од страна на најдобриот пријател на татко ми.

- Токму затоа што му бев најстар пријател на вашиот татко, момче - одговори господин Браунлоу - токму затоа што моите надежи и желби од оние млади и среќни години се врзани за него и за она прекрасно суштество од неговата крв и неговиот род што во младоста ја испушти душата и ме остави мене тажен и осамен; затоа што уште како момче заедно со мене клечеше крај мртовечката постела на својата единствена сестра во утрото кога таа требаше - но небото сакаше поинаку - да ми стане жена; затоа што дури и вашата слика разбудува во мене стари спомени за него, поради сето тоа јас сега со вас постапувам благо, Едварде Лифорде, дури и сега, и црвенеам поради тоа што сте толку недостоен за неговото име.

- Каква врска има со тоа името.

- Ништо - одговори Браунлоу. - За вас тоа и не значи ништо. Но тоа е и нејзиното име, па дури и сега, по толку време, јас, старец, го чувствувам истиот жар и, истата растрепереност што ги чувствував некогаш кога ќе слушнам некој да го споменува тоа име. Многу ми е драго што го променивте, многу, многу...

- Сето тоа е убаво - рече Манкс (и понатаму ќе го викаме по тоа лажно име) по подолга пауза. - Но што сакате од мене?

- Вие имате брат - рече господин Браунлоу - брат чие име, кога ви го шепнав идејќи зад вас по улицата беше речиси самото по себе достатно да ве натера да дојдете ваму со мене, зачуден и исплашен.

- Јас немам брат - одговори Манкс. - Вие знаете дека бев единак.

- Слушајте, ќе ви го кажам она што го знам, а што вие можеби не го знаете - рече господин Браунлоу. - Можеби, ќе ве интересира. Мене ми е познато дека вие сте единственото дете од оној несреќен брак во кој вашиот татко, додека уште беше речиси дете, го вовлече семејната гордост. Но, исто така, ми е позната и сета беда што произлегува од таа непогодна врска.

- Па тие се разделија - рече Манкс - и што има во тоа?

- Кога веќе беа разделени едно извесно време - одговори господин Браунлоу, - и кога вашата мајка веќе наполно го заборави својот маж, кој беше цели десет години помлад од неа и кој без никакви изгледи за иднината чмаеше дома, тој стекна нови пријатели. Тие нови пријатели беа еден поморски офицер во пензија, чија жена беше умрена, приближно пред половина година и го беше оставила со две деца. И двете деца беа ќерки. Едната беше убава деветнаесетгодишна девојка, а другата уште вистинско дете од две или три години.

- Каква врска има тоа со мене? - праша Манкс.

- Живееја - рече господин Браунлоу - во крајот во кој вашиот татко во своите скитања наминуваше и во кој имаше стан. Дојде до познанство, зближување и пријателство. Татко ви беше многу надарен. Колку што повеќе го запознаваше стариот офицер сè повеќе и го засакуваше. Камо среќа на тоа и да се завршеше. Но го засака и ќерка му.

Стариот господин запре. Манкс си ги гризеше усните и вџашено гледаше во подот. Стариот господин веднаш продолжи:

- Кон крајот на годината се сврши, свечено се сврши со таа ќерка.

- Таа ваша приказна е многу долга - забележа Манкс вртејќи се на столот.

- Ова е вистинита приказна за тагата и несреќата, и за болката, момче - одговори господин Браунлоу - и таквите приказни обично се долги. Да е тоа приказна за непоматена радост и среќа, би била кратка. Најпосле, еден од оние роднини поради чиј интерес и угдед вашиот татко беше жртвуван, умре и за да го откупи сиот јад што му го создал, му остави лек за своите страдања - пари. Требаше татко ви веднаш да отпатува во Рим, каде што тој човек беше отиден од здравствени причини и каде што умре оставајќи ги своите работи сосем несредени. Отпатува, и таму тешко се разболе. Штом за тоа пристигна веста во Париз, вашата мајка дојде по него и со себе ве поведе вас. Тој умре утредента по нејзиното доаѓање без да остави тестамент, никаков тестамент, така што целиот имот ви припадна вам и нејзе.

Кога приказната дојде до ова место, Манкс го запре здивот и слушаше со израз на крајна напрегнатост, и ако очите не му беа свртени кон соговорникот.

- Пред да оди во странство, минувајќи низ Лондон - продолжи господин Браунлоу полека и непрестајно гледајќи го соговорникот во лицето - дојде кај мене и помеѓу некои други работи остави една слика што ја насликал самиот, портретот на онаа кутра девојка, зашто не сакаше да ја остави зад србе, а и не можеше да ја влече на тој свој ненадеен пат. Ми кажа за намерата својот имот, дури и за незнам каква загуба, да го претвори во пари и откако еден дел од она што самиот го наследи ќе ѝ го остави на својата жена и вам, да си отиде засекогаш од земјата. Дури и мене, на својот стар пријател од младоста, ништо повеќе не ми довери, само вети дека ќе ми пише и ќе ми каже за сè, а потоа ќе дојде последен пат да се види со мене. За жал, тоа беше последниот пат. Не примив никакво писмо и никогаш веќе не го видов. - Кога вашиот брат, слабичко, парталаво, запоставено дете го доведе кај мене некоја рака посилна од судбината, и кога го спасив од животот на порокот и срамот...

- Што? - викна Манкс.

- Јас го спасив - рече господин Браунлоу. - Ви реков дека мојата приказна набргу ќе ве заинтересира. Штом тогаш го спасив и по болеста заздравуваше дома кај мене, ме вчудовиде толку големата негова сличност со споменатата слика. Не треба да ви споменувам дека го фатија пред да ја дознам неговата историја...

- А зошто не треба?

- Затоа што вие тоа добро го знаете.

- Јас!

- Залудно ќе порекнувате - одговори господин Браунлоу. - Ќе ви покажам дека знам уште повеќе.

- Вие, вие, ништо не можете да докажете против мене - промрмори Манкс. Ајде докажете ако можете!

- Ќе видиме - одговори стариот господин и го погледа прашално. - Момчето исчезна, и покрај сите мои настојувања не можев да го пронајдам бидејќи вашата мајка беше умрена, знаев дека само вие ќе можете да ја објасните таа тајна. Врз основа на ова што последен пат го слушнав за вас знаев дека сте на својот имот во Западна Индија, и тргнав на пат. Но вие бевте отишле уште пред којзнае колку месеци, и се зборуваше дека сте во Лондон, но каде - тоа никој не знаеше да ни го каже. Се вратив. Вашите застапници воопшто не знаеја каде живеете. Сте доаѓале и заминувале, рекоа, исто онака чудно како секогаш, некогаш сте се појавувале секој ден, а некогаш ве немало со месеци и, како што изгледа, сте живееле по истите злогласни легла и сте се мешале со истиот џган, со кој се дружевте уште како незауздано и распашано момче. Им додевав и пак ги распрашував. Скитав по улиците и дење и ноќе, но сè до пред два часа сите мои напори беа залудни, и ни еден единствен момент не можев да ве видам.

- Но сега, еве, ме гледате - рече Манкс станувајќи смело - и што потоа?

- Вие имате брат - одговори господин Браунлоу. - Вие го знаете и го познавате. Постоеше еден тестамент што вашата мајка го уништи. Во него се споменуваше и некое дете кое вие случајно сте го сретлале и во вас веднаш се родило сомневањето поради неговата сличност со татко ви. Сте отпатувале во местото на неговото раѓање. - Таму постоеја докази - докази долго време криени - за неговото раѓање и потекло. Тие докази вие сте ги уништиле и сега, според вашите зборови, со кои сте му се обрнале на вашиот соучесник Фејгин, „единствените докази за потеклото на момчето лежат на дното од реката, а бабата што ги примила од неговата мајка е в гроб“. Познат ми е секој збор од разговорот што сте го воделе со тој одвратен никаквец. Сенките на ѕидот ги слушаа вашите шепотења и ми ги соопштија. Сликата на прогонетото дете го облагороди дури и порокот, му влеа храброст и речиси му даде белег на добродетел. Извршено е убиство чиј соучесник сте вие, ако не вистински тогаш морален.

- Не, не - го прекина Манкс. - Јас, јас за тоа не знам ништо. Јас и самиот сакав да дознам што се случи, всушност, кога ме сретнавте вие. Јас не ја знаев причината. Милев дека се работело за обична караница.

- Причина е делумното откривање на вашите тајни - одговори господин Браунлоу. - Дали ќе ги откриете сите?

- Да.

- И ќе потпишете изјава во која ќе биде изнесена вистината и сите факти, и ќе ја потврдите пред сведоци?

- И тоа го ветувам.

- Ќе останете мирно овде додека не напишеме таков документ, а потоа ќе дојдете со мене до местото што ќе го сметам за најпогодно за да ја завериме изјавата.

- Ако така сакате и тоа ќе го сторам - одговори Манкс.

- Морате да направите уште нешто - рече господин Браунлоу - морате да му ја надоместите штетата на невиното дете. Не сте заборавиле што стоеше во тестаментот. Извршете ги сите негови одредби што се однесуваат на вашиот брат, а потоа одете каде што сакате. На овој свет вие не треба повеќе да се сретнете.

Додека Манкс чекореше горе-долу по собата, размислувајќи со мрачен и зол поглед за овој предлог и за можностите да го избегне распнат помеѓу стравот, од една, и омразата, од друга страна, вратата бргу се отклучи и еден господин, господин Лозберн, влезе во собата многу возбуден.

- Ќе биде фатен - викна. - Вечерва ќе биде фатен!

- Убиецот? - праша господин Браунлоу.

- Да, да. - одговори тој. - Му го виделе кучето околу некое старо дувло и речиси нема никакво сомневање дека неговиот господар е веќе таму, или ќе биде кога ќе се стемни. На сите страни се испратени детективи. Владата ноќеска распиша награда од сто фунти.

- А Фејгин? - рече господин Браунлоу. - Што стана со него?

- Според она што го слушнав, уште не е фатен, но ќе биде, а, можеби, досега веќе и е. Сигурни се во тоа.

- Се решивте ли веќе? - праша господин Браунлоу обрнувајќи му се на Манкс со тивок глас.

- Да - одговори Манкс. - Вие, вие нема да ме предадете?

- Не. Останете овде додека се вратам. Тоа ви е најсигурно.

Браунлоу излезе од собата и вратата пак се заклучи.





ГЛАВА XXVI
Близу оној дел на Темза на кој стрчи Ротерхајтската црква, каде што зградите на брегот се најнечисти, а бродовите на реката најцрни од јаглен, прав и од чадот што се вие над начичканите ниски куќи, се наоѓа најпоганиот, најчуден и најнеобичен од сите оние многубројни краишта што се кријат во Лондон, и кои дури по име, наполно им се непознати на голем број негови жители.

За да дојде до тоа место, посетителот мора да се пробие низ лавиринт од тесни, кални улици низ кои се тиска најпростиот и најсиромашен свет на брегот. Кога, најпосле, ќе стигне во позафрлените и помалку прометни улици, мора да мине под разнишани куќи што се накривени над тротоарот, со излупени ѕидови кои како да се нишаат кога се минува покрај нив, со оџаци чија една половина веќе е урната, а другата само што не се урива, со прозорци со 'рѓосани железни решетки што времето и нечистотијата речиси сосем ги изеле, и со сите други знаци на бедата и запуштеноста што воопшто можат да се замислат.

Во близината на таа населба, се наоѓа еден остров опкружен со каллив ендек, кој за време на прилив е длабок шест до осум, а широк петнаесет до дваесет педи. Тоа е како мал ракав или залив на Темза, и кога ќе надојде реката тој може секогаш да се наполни со отворањето на браните кај Лид Милз, по кое и го добил своето старо име.

Куќите што ги споменавме всушност и немаат свои сопственици. Во нив влегуваат само оние што имаат храброст. Тука живеат и тука умираат. Во горната соба на една од тие куќи, една осамена, прилично голема зграда, инаку дотраена, но добро заштитена што се однесува до вратите и прозорците, куќа чија задна страна се издига над ендекот, беа собрани тројца луѓе и некое време седеа во длабока и тегобна тишина, постојано фрлајќи еден на друг погледи на недоумица и исчекување. Едниот од нив беше Тоби Крекит, вториот господин Читлинг, а третиот еден разбојник на педесетина години, чиј нос беше речиси излупен во некаква одамнешна тепаница и на чие лице имаше голема лузна, веројатно добиена пак тогаш. Тој човек беше бивш робијаш и се викаше Кегс.

- Ќе беше подобро - рече Тоби обрнувајќи му се на господин Читлинг, - ти да избереше некакви други јасли штом во старите ти стана премногу жешко, и да не дојдеше ваму, другарче мое убаво.

- Зошто не го направи тоа, празноглавецу? - праша Кегс.

- Па мислев дека ќе ви биде барем малку мило кога ќе ме видите - одговори господин Читлинг со тажно лице.

- Па, слушај ти, господинче - рече Тоби - штом некој живее толку повлечено како мене и си осигури мирен дом околу кој никој не се мота и не душка, тогаш ни малку не е згодно да има чест да го посети некое господинче во положба во која се наоѓаш ти.

- Особено затоа што на тоа повлечено момче му дојде на гости еден пријател што од странство се врати предвреме, а е премногу скромен за по враќањето да им биде претставен на судиите - додаде господин Кегс. Настапи краткотрајна тишина, а потоа Крекит, кој како што се чинеше, го имаше напуштено секој натамошен напор да го задржи своето безгрижно однесување, се сврти кон Читлинг и праша:

- Па, кога го фатија Фејгина?

- Токму на ручек, денеска во два часот. Чарли и јас скубнавме низ оџакот на пералната, Болтер главечки скокна во едно буре, а бидејќи нозете му се многу долги, не можеше да ги собере - го фатија и него.

- А, што стана со младиот Бејтс? - праша Кегс.

- Се мота некаде овде, зашто не сака да дојде пред да се стемни, но и тој наскоро ќе биде овде - одговори Читлинг - зашто сега нема каде да оди, бидејќи сите од нашето друштво веќе се зад бравата.

- Гадна работа - забележа Тоби гризејќи си ги усните.

Седеа молчејќи, со очи свртени кон подот, кога на скалите се слушна некакво шлапкање и кучето на Сајкс скокна во собата.

- Што треба ова да значи? - рече Тоби. Секако нема да дојде ваму. Јас - јас се надевам дека нема да дојде.

- Ако мислел да дојде би дошол со кучево - рече Кегс и се наведна да го прегледа животното кое пиеше вода.

- Испи сè, до последната капка - рече Читлинг откако некое време молчејќи го посматраше кучето. Целото е со кал, куцо, речиси ослепено - сигурно минало долг пат.

Кога се смрачи, ги затворија капаците, запалија свеќа и ја ставија на масата. Ужасните настани што се одиграа во последните два дена на сите тројца им оставија длабок впечаток, а тој уште беше засилен со опасноста и неизвесноста на положбата во која се наоѓаа и самите.

Уште повеќе ги доближија столовите еден до друг, сепнувајќи се при секој звук. Зборуваа малку, и тоа шепотејќи.

Седеа така некое време кога наеднаш долу на вратата се слушна забрзано тропање.

- Младиот Бејтс - рече Кегс гледајќи со лутина наоколу за да го сузбие стравот што го чувствуваше.

Тропањето се повтори. Не, не беше тој. Тој никогаш не тропаше така.

Крекит дојде до прозорецот и целиот тресејќи се ја пикна главата во него. Не беше потребно да каже кој тропа. Неговото бледо лице јасно го кажуваше тоа. И кучето се вознемири и цимолејќи притрча до вратата.

- Мораме да го пуштиме - рече земајќи ја свеќата.

- Може ли нешто тука да се стори? - праша некој друг со зарипнат глас.

- Ништо, мора да влезе.

Крекит слезе до вратата и се врати придружен од човекот што долниот дел на лицето го имаше завиткано со едно џебно шамиче, а со друго ја имаше врзано главата под паларијата. Полека ги симна шамичињата. Бледото лице, пропаднатите очи, испиените образи, брадата три дена неизбричена, мршав, зазбиван - тоа беше само сенка на некогашниот Сајкс.

Тој ја стави раката на столот што стоеше сред собата, го довлечка до ѕидот и седна.

Никој не проговори ни еден збор. Тој молчејќи ги гледаше еден по еден. Ако некој ги кренеше очите и го сретнеше неговиот поглед веднаш ги соборуваше. Неговиот зарипнат глас ја прекина тишината и сите тројца се сепнаа како досега да не го имаа слушнато.

- Како дошло кучето овде? - праша.

- Самото. Пред три часа.

- Вечерашните весници јавуваат дека Фејгин е фатен. Вистина ли е тоа?

- Вистина е.

Пак замолкнаа.

- Ти што живееш во оваа куќа - рече Сајкс свртувајќи го лицето кон Крекит - мислиш ли да ме предадеш или ќе ме пуштиш да останам овде додека не мине хајката?

- Можеш да останеш ако мислиш дека е сигурно - одговори Тоби по извесно колебање.

Сајкс полека го сврти погледот на ѕидот зад себе.

- Кој тропа сега? - праша.

Излегувајќи од собата, Крекит со рака им даде на знаење дека нема од што да се плашат и веднаш се врати со Чарли Бејтс. Сајкс седеше свртен кон вратата, така што едно влегување, момчето го виде него.

- Тоби - рече момчето стаписан кога го погледа Сајкс - зошто не ми го кажа ова кога бевме долу?

Имаше нешто ужасно закопчано во друтите тројца така што Сајкс сакаше да го орасположи барем ова момче. Затоа му кимна со главата и како да сакаше да се ракува со него.

- Воведи ме во некоја друга соба! - рече момчето повлекувајќи се наназад сè повеќе.

- Чарли! - рече Сајкс и излезе напред. - Зарем не ме познаваш?

- Не доближувај ми се - одговори момчето сè уште повлекувајќи се и со ужас во очите гледајќи го лицето на убиецот - ти чудовиште!

Човекот застана на половина пат и тие се погледаа, но Сајкс го наведна погледот.

- Вие тројца да ми бидете сведоци - викна момчето замавнувајќи со стисната тупаница и возбудувајќи се сè повеќе. - Вие тројца сте ми сведоци, јас не се плашам од него, ако дојдат ваму по него, јас ќе им го предадам. Да. Тоа ви го кажувам веднаш. Тој може и да ме убие ако сака, или ако смее, но ако бидам јас овде, јас ќе го предадам. Убиство! Помош! Ако барем еден меѓу вас тројца макар малку е човек, ќе ми помогне. Убиство! Помош.

Извикувајќи ги овие зборови и придружувајќи ги со гневно мавтање со рацете, момчето навистана му се нафрли сосем само на силниот човек и благодарение на силата и изненадувањето некако го собори на земјата.

Тројцата посматрачи како наполно да се скаменија. Не се мешаа, а момчето и човекот се тркалаа по подот. Првиот, не обѕирајќи се на ударите што паѓаа по него како дожд, сè повеќе и повеќе го стегаше убиецот околу градите и не престануваше силно да вика и да бара помош.

Но борбата беше премногу нерамноправна и не можеше да трае долго време. Сајкс го собори Бејтса на земјата и со коленото му го притисна грлото, но Крекит, сиот исплашен, го повлече назад и му покажа на прозорецот. Долу се гледаа светла, се слушаше гласен и серќозен разговор, забрзани чекори кои не можеше да се избројат. Светлината на светилките стана посилна, чекорите сè повеќе се приближуваа и беа сè погласни. Тогаш се зачу силно тропање на вратата, а потоа и подмолна врева на огромна толпа гневни гласови што и на најхрабриот би му влеале страв во коските.

- Помош - врискаше момчето со глас што го цепеше воздухот. - Овде е! Скршете ја вратата!

- Во името на законот! - викнаа гласовите однадвор, а оној подмолниот извик пак се слушна, само уште погласно.

- Скршете ја вратата! - врискаше момчето. - Ви велам, тие никогаш нема да ви ја отворат. Трчајте право во собата во која гори светло! Скршете ја вратата!

Кога тој престана да зборува, ударите зачестени и тешки, почнаа да одекнуваат на вратата и на долните прозорски капаци, а од толпата се слушаа извици.

- Отворете ми ја вратата на некоја соба во која можам да го заклучам - викна Сајкс бесно трчајќи ваму-таму и влечејќи го олабавеното момче како да е лесна празна вреќа. - Низ оваа врата! Брзо! - тој го уфрли внатре, го намести резето и го сврти клучот во бравата. - Дали е добро затворена долната врата?

- Двапати заклучена и прицврстена со синџир - одговори Крекит, кој како и другите двајца сè уште стоеше беспомошен и збунет.

- А здрави ли се штиците на вратата, ќе издржат ли?

- Оковани со железо.

- А прозорците?

- Да, и прозорците.

- Правете што сакате! - викна очаениот убиец откако го турна прозорското окно и заканувајќи ѝ се на толпата. - Вие добро ќе ме запаметите!

Од сите најужасни крикови што некогаш ги слушнало човечкото уво, ни еден не можеше да го победи оној извик што се слушна кај разбеснетата толпа. Едни им довикуваа на оние што беа најблиску да ја запалат куќата, други им викаа на полицајците да пукаат во него. Некои бараа скали, некои ковачки чекани. Некои со факли трчаа ваму-таму и се дереа. Најсмелите се обидуваа да се изјазат по олукот или по пукнатините од ѕидот. И долу, во мракот, сè се брануваше како жито в поле кога ќе го разниша силен ветар, и одвреме-навреме се спојуваше во разбеснет извик.

- Прилив - викна убиецот кога повторно дојде во собата. - Беше прилив кога дојдов. Дајте ми јаже, дајте ми јаже. Тие сите се од предната страна. Јас ќе се спуштам од спротивната и ќе им избегам. Дајте ми јаже, инаку ќе извршам уште три убиства, а потоа ќе се убијам самиот.

Преплашените луѓе му покажаа каде стојат тие работи. Откако си одбра најдолго и најцврсто јаже, убиецот отрча на покривот.

Сите прозорци на другата страна од куќата веќе беа одамна заѕидани, освен еден мал отвор во собата во која беше заклучено мрмчето и кој беше толку мал што дури ни тој не можеше низ него да се провлече. Но низ овој отвор тој постојано им довикувашо на тие што беа надвор за да внимаваат на задната страна на куќата, па кога убиецот веќе беше на таванот еден гласен повик се слушна откај толпата.

Со штицата што посебно за тоа ја имаше земено, Сајкс ја потпре вратата толку силно што дури со тешка мака би можела да се отвори однадвор, па ползејќи по ќерамидите погледа преку ниската ограда на покривот.

Водата се беше повлекла и ендекот беше исполнет со кал.

Неколку мигови толпата молчејќи ги гледаше неговите движења не знаејќи точно што сака да направи, но во оној момент кога ја сфати неговата намера која беше неизводлива, од нивните грла одекна победоносен извик.

Во тој момент низ народот се разнесе глас дека вратата најпосле е скршена и дека оној што прв побарал скали веќе се искачил во собата. Кога таа вест се разнесе од уста на уста, поројот од луѓе наеднаш тргна, и тие што беа на прозорците, кога видоа дека се повлекува народот од мостовите, ги напуштија своите места и истрчувајќи на улица ѝ се придружија на дугата толпа. Сите се тискаа и се туркаа настојувајки по секоја цена да се приближат до вратата и да го видат злосторникот кога ќе го изведува стражата.

Човекот сосем беше очаен и наполно збунет поради невозможноста да избега. Но откако го сфати ова брзо раздвижување на толпата, исто така, секавично како што се одигра тоа, скокна на нозете, готов да го направи последниот напор за да си го спаси животот, - со помош на јаже да се спушти во ендекот, дури и по цена ако пропадне во калта и се задуши во неа.

Собра нови сили и решителност и поттикнат од бучавата и викотницата што доаѓаше сега од куќата и која најавуваше дека веќе едниот влез е слободен, се потпре со нога на оџакот, едниот крај на јажето добро и цврсто го врза околу него, а од другиот крај, со рацете и со забите направи набрзина цврста јамка. Со јажето можеше да се спушти толку ниско колку од земјата да го дели растојание помало од неговата висина. Во раката имаше готов нож за тогаш да го пресече јажето и да скокне.

И токму во моментот кога ја наместуваше јамката преку главата за да ја спушти до под пазувите, изгуби рамнотежа и се стркала преку оградата. Јамката му беше на вратот. Под тежината на неговото тело таа се повлече горе, се стегна како тетива на лак, брзо како пуштена стрела. Паѓаше триесетина метри. Едно нагло поттргнувањо, страшно грчење на нозете и на рацете, и веќе висеше, со голиот нож стиснат во раката што веќе се здрвуваше.

Стариот оџак се разниша од потресот, но храбро издржа. Кучето на Сајкс, што досега лежело некаде скриено, фати да трча по оградата на покривот тажно цимолејќи и откако се подготви за скок, се фрли во правец на рамениците на мртовецот. Но, не ја погоди целта ами, паѓајќи кон ендекот, се преврти, удри со главата на еден камен - и тоа беше и неговиот крај.





ГЛАВА XXVII
Поминаа само два дена од настаните раскажани во претходната глава, кога во три часот попладне Оливер се најде во кочија која брзо се тркалаше накај неговото родно место. Со него беа госпоѓа Мејли, Роуз, госпоѓа Бедвин и добриот доктор. Господин Браунлоу се возеше зад нив во поштенската кола придружен од една личност чие име уште не беше споменато.

Господин Браунлоу многу претпазливо го запозна Оливера и двете госпоѓи со природата на признанијата што му беа изнудени на Манкс, па иако знаеја дека целта на нивната денешна турнеја да ја завршат работата толку успешно е започната, сепак целата работа беше завиткана со сомневање и таинственост, така што се наоѓаа во состојба на најголема неизвесност.

Истиот тој добар пријател со помош на господин Лозберн грижливо ги заврти сите канали низ кои до нив би можеле да допрат вести за страшните настани што се одиграа неодамна. „Вистина е“, рече тој, „дека наскоро ќе мораат да ги дознаат, но тоа, можеби, ќе биде во некое погодно време“. И така патуваа молчејќи, размислувајќи за работата што ги здружи, па сепак никој од нив не беше расположен и да ги изрази мислите со кои беа окупирани сите.

Оливер, под влијание на сето тоа, молчеше додека патуваа спрема неговото родно место по патот што не го имаше видено никогаш, бидејќи цела низа спомени го вратија во старото време и многу чувства се родија во неговата душа кога скршнаа кон џадето, кое пеш го помина како бедно сираче, без ниеден пријател да му помогне или покрив да му ја засолни главата!

А кога се приближија до градот и почнаа да се возат по неговите тесни улици не беше лесно да се заузда момчето. Тука беше закопното претпријатие на Сурбери, исто како порано, само помало и не толку величествено какво што му беше останато во сеќавањето; тука беа сите познати дуќани и куќи и за сите нив го врзуваше по некој ситен спомен; тука беше Гамфиловата количка, истата што ја имаше тогаш и стоеше пред вратата на старата крчма; тука беше сиропиталиштето, мрачен затвор на неговото детство со своите намуртени прозорци што нерасположено гледаа на улицата - истиот мршав вратар стоеше пред портата, и штом го виде, Оливер не сакајќи подзастана, а потоа самиот во себе се насмеа што е толку будала, па почна да плаче и пак да се смее.

Запреа право пред главниот хотел (во кој Оливер некогаш гледаше со страв и сметаше дека е прекрасна палата, но кој сега некако беше смален и ја беше изгубил својата некогашна големина). Тука ги пречека господин Гримвиг и кога госпоѓицата и старата госпоѓа излегоа од кочијата тој ги избаци како на сите да им беше дедо, целиот насмеан и претворен во љубезност.

Кога мина забрзаноста на првиот половина час, завладеа истата тишина и изнасиленост што ги придружуваа на патот додека идеа. Господин Браунлоу не руча со нив ами остана во другата соба. Двајца други господиновци забрзано влегуваа и излегуваа Со загрижени лица и за кратко време додека беа во собата разговараа насамо. Еднаш ја викнаа госпоѓа Мејли која се задржа речиси еден час и се врати со очи натечени од плачење. Поради сето тоа Роуз и Оливер, кои не беа упатени во ниедна нова тајна чувствуваа немир и неудобност. Седеа зачудени молчејќи, а и ако проговореа некој збор тоа беше шепот, како да се плашеа од звукот на своите сопствени гласови.

Најпосле, кога дојде девет часот и кога помислија дека ноќта веќе ништо нема да дознаат, во собата влегоа господин Лозберн и господин Гримвиг, а по нив и господин Браунлоу и некој друг човек. Кога го виде Оливер за малку што не вресна од изненадување, зашто му рекоа дека тој му е брат, а тој беше истиот човек што тогаш го сретна на плоштадот. Манкс фрли кон вчудовиденото момче поглод полн со омраза која дури ни сега не можеше да ја сокрие и седна во близина на вратата. Господин Браунлоу, кој држеше некакви хартии во раката, се доближи до масата покрај која седеа Роуз и Оливер.

- Ова е многу тешка должност - рече тој - но овие изјави дадени и потпишани во Лондон пред многубројни сведоци мора накратко да бидат повторени овде. Би ве поштедил од понижувањето, но пред да се разделиме потребно е да чуеме сè што изјави со сопствената уста, а вие знаете зошто.

- Продолжете - рече личноста на која ѝ се обрна, па ја сврти главата настрана. - Брзо! Сметам дека веќе сум направил доволно. Не задржувајте ме овде.

- Ова дете - рече господин Браунлоу привлекувајќи го кон себе Оливера и полагајќи ја раката на неговата глава - е ваш полубрат.

- Да - рече Манкс, мрачно погледнувајќи го момчето кое трепереше.

- Тој е роден во овој град - рече господин Браунлоу.

- Во сиропиталиштето на градов - гласеше подбивниот одговор. - Тоа го имате таму запишано - покажа Манкс на хартиите нестрпливо.

- Но и овде тоа мораме да го слушнеме - рече господин Браунлоу опфаќајќи ги со погледот слушателите.

- Тогаш слушајте! Сите! - одговори Манкс. - Откако се разболе татко му во Рим му се придружи неговата жена, мојата мајка со која веќе одамна се имаше разделено и која дојде од Париз и мене ме поведе со себе. Не нè позна, зашто не беше при свест и така остана сè до утредента, кога умре. Меѓу хартиите на неговата маса имаше две писма напишани во првата ноќ кога се разболе и беа упатени до вас - тој се сврти кон господин Браунлоу - а на обвивката од пакетчето имаше неколку реда за вас со молба писмата да се предадат дури по неговата смрт. Едното од тие писма беше упатено до Агнеса Флеминг, а во другото имаше тестамент.

- Што имаше во писмото? - праша господин Браунлоу.

- Во писмото? Тоа беше еден лист хартија сиот испошаркан, со покајничко признание и со молба до бога да ѝ помогне. Раскажал сè што сака да направи ако остане жив. Потсетуваше на денот кога ѝ го дал медалјонот и прстенот на кои беше врежано нејзиното име и оставено празно место за презимето за кое се надеваше дека еднаш ќе ѝ го даде, - молеше да го чува и да го носи во близина на срцето како досега.

- А тестаментот? - праша господин Браунлоу додека на Оливер му течеа солзи по лицето.

Манкс молчеше.

- Тестаментот - рече господин Браунлоу зборувајќи наместо него - беше во ист дух како писмото. Зборуваше за несреќата во која го довела жената, за бунтовничката природа, за пороците, пакоста и прераните наопачни нагони на неговиот единец син - вас кого го воспитувале во омраза кон сè. И ви остави и вам годишен приход од осумстотини фунти. Најголем дел од својот имот подели на два еднакви дела. Едниот ѝ го остави на Агнеса Флеминг, а другиот дел на неговото дете ако стане полнолетно. Ако пак биде девојче ќе наследи пари без секакви услови, но ако биде момче само во случај ако во деновите до своето полнолетство никогаш не го извалка името со никакво нечесно, ниско, подло или друго лошо дело. Рече дека така направил за да покаже дека има доверба во мајката и дека цврсто верува оти детето ќе го наследи неговото нежно срце и благородниот нарав. Ако се разочара во своите очекувања тогаш парите треба да ви припаднат вам, зашто тогаш и само тогаш, ако обете деца бидат еднакви, тој вам ви го признава правото на првенство на своето ќесе.

- Мајка ми - рече Манкс малку погласно - го изгоре тој тестамент. Писмото никогаш не стигна таму каде што беше упатено, но и него и другите докази ги зачува. Татко ѝ на девојчето со децата избега во некој оддалечен крај на Велс променувајќи го дури и името за неговите пријатели да не можат да дознаат каде е засолнет. Набргу потоа го најдоа мртов в постела. Неколку недели пред тоа девојката избегала од дома. Ја барал по сите околни градови и села. И токму во онаа ноќ кога се вратил дома, уверен дека таа си го има одземено животот неговото старо срце пукнало.

Настапи кратка пауза, а потоа господин Браунлоу пак ја продолжи приказната.

- Многу години потоа - рече тој - мајката на овој човек, Едварда Лифорда, дојде кај мене. Син ѝ ја напуштил уште кога имал само осумнаесет години. Ѝ го украл накитот и парите. Се коцкал, немилосрдно трошел, фалсификувал пари и побегнал во Лондон каде што две години се дружел со најлошите никаквеци. Боледувала од некоја тешка и неизлечива болест и сакала да го најде пред да умре. Се распрашувавме, секаде баравме. Долго време сè беше залудно, но најпосле успеавме и тој се врати со неа во Франција.

- Тука и умре - рече Манкс. - По долго боледување и на претсмртната постела ми ја довери оваа тајна. Не веруваше дека девојката се има убиено. Ами само претчувствуваше дека има родено и дека детето е живо. И се заколнав дека ако некогаш патем наидам на него ќе го прогонувам со најжестока и најнепопустлива омраза. Имаше право. Најпосле, и тој ми излезе пред очи. Добро започнав и да немаше дрдорливи јазици ќе го довршев тоа што го имав започнато!

Господин Браунлоу се сврти кон вчудовиденото друштво и објасни дека Фејгин, стариот ортак и довереник на Манкс добил голема награда затоа што го уловил Оливера во својата стапица, но во случај Оливер да се отплетка еден дел од наградата требало да врати.

- Што стана со медалјонот и со прстенот? - праша господин Браунлоу свртувајќи се кон Манкс.

- Ги купив од човекот и жената за кои ви раскажував, а кои ги украле од болничарката - рече Манкс не дигајќи ги очите. - Знаете што стана со нив.

Господин Браунлоу само кимна со главата кон господин Гримвиг кој веднаш излезе и набргу се врати туркајќи ја во собата госпоѓа Бамбл и влечејќи го зад себе нејзиниот маж кој влегуваше сосила.

- Ама добро ли гледам јас! - викна господин Бамбл со лажно одушевување. - Ова е малиот Оливер! Ох, Оливере, да знаеш колку тагував по тебе...

- Замолкни, будала! - промрмори госпоѓа Бамбл.

- Не е ли тоа природно, госпоѓо Бамбл? - се побуни управителот на сиропиталиштето. - Зарем не може да се претпостави што чувствувам - јас што го подигнав на општински трошок - кога го гледам во друштво на олку пријатни госпоѓи и господа! Секогаш сум го сакал тоа момче како да е мое!

- Господине - забележа господин Гримвиг строго - совладајте си ги чувствата!

- Ќе се погрижам, господине - рече господин Бамбл. - Како сте, господине? Се надевам дека сте добро. - Овој поздрав му беше упатен на господин Браунлоу кој застана близу до почитуваната брачна двојка и праша покажувајќи на Манкса:

- Го познавате ли овој човек?

- Не, - одговори госпоѓа Бамбл.

- Можеби, ни вие не го познавате? - праша господин Браунлоу, обрнувајќи му се на нејзиниот маж.

- Никогаш во животов не сум го видел - рече господин Бамбл.

- И сигурно никогаш ништо не сте му продале?

- Не - одговори госпоѓа Бамбл.

- И сигурно никогаш не сте имале еден златен медалјон и еден прстен? - праша господин Браунлоу.

- Се разбира, не - одговори надгледувачката. - Зошто нè доведоа ваму да одговараме на вакви бесмислици?

Господин Браунлоу пак му кимна на Гримвиг и тој пак подготвено, куцајќи излезе од собата. Но не се врати со некаква крупна брачна двојка - овој пат воведе две фатени жени кои се тресеа и се нишаа во одењето.

- Ја затворивте вратата во онаа ноќ кога старата Сали умираше - рече првата подигајќи ја збрчканата рака - но не можевте наполно да ги затнете пукнатините.

- Не, не - рече другата обѕрнувајќи се наоколу и мрдајќи со беззабите вилици. - Не, не.

- Слушнавме како се обидуваше да ви каже што направила и видовме кога од раката ѝ зедовте некаква хартија, а утредента ве следевме до дуќанот на лихварот - рече првата.

- Дали би сакале да го видите и човекот од тој дуќан? - праша господин Гримвиг покажувајќи на вратата.

- Не би сакала - одговори жената. Штом овој - и покажа на Манкс - беше страшливец да признае, а по сè гледам дека признал, и штом вие сте ги испитале сите вештици додека не наидовте на вистинските, тогаш нема веќе што да кажам. Да, ги продадов и сега се таму откаде што веќе никој никогаш нема да ги добие. И што потоа?

- Ништо - одговори господин Браунлоу. - Не ни, преостанува ништо друго, туку да се погрижиме никој од вас да не добие веќе никаква доверлива должност. Можете да си одите!

- Се надевам - рече господин Бамбл обѕрнувајќи се многу жално околу себе кога господин Гримвиг ја изведе надвор старицата - се надевам дека поради оваа ситна несреќна околност нема да ја изгубам својата служба во општината?

- Сигурно ќе ја изгубите - одговори господин Браунлоу. - Морате да се подготвите за тоа и знајте дека уште добро и минавте.

- За сè е виновна госпоѓа Бамбл. Таа сакаше така - продолжуваше господин Бамбл, но претходно се обѕрна за да се увери дали жена му е веќе излезена од собата.

- Тоа не е никакво оправдување - одговори Браунлоу. - Бевте присутен кога се уништуваа тие работи и, пред законот, всушност, вие носите поголема вина од неа, зашто законот претпоставува дека жена ви работи според вашите упатства.

- Ако законот претпоставува така - рече госнодин Бамбл, туткајќи си ја паларијата со обете раце - тогаш законот е најобично магаре, будала. Ако законот мисли така, тогаш законот е неоженет и единствено што му пожелувам на тој закон е тоа да му се отворат очите врз основа на сопствено искуство, сопствено искуство.

Откако ги повтори последните два збора, посебно нагласувајќи ги, господин Бамбл си ја натна на глава паларијата, ги пикна рацете во џебовите и отиде по жената низ скалите.

- Госпоѓице - рече господин Браунлоу свртувајќи се кон Роуз, дајте ми ја раката! Не треперете! Ја познавате ли госпоѓицава, господине?

- Да, - одговори Манкс.

- Јас досега не сум ве видела - рече Роуз сосем тивко.

- Јас често ве гледав - одговори, Манкс.

- Татко ѝ на несреќната Агнеса имаше две ќерки - рече господин Браунлоу. - Каква беше судбината на другата ќерка, на онаа која уште беше дете?

- Кога умре татко ми во туѓ свет, девојчето - одговори Манкс - го зедоа некои сиромашни селани и го чуваа како свое.

- Продолжете! - рече господин Браунлоу давајќи ѝ знак на госпоѓа Мејли да дојде поблиску. - Продолжете!

- Вие не сте можеле да го најдете местото во кое се засолнија тие луѓе - продолжи Манкс - но таму каде што не ќе успее пријателството, омразата ќе си пробие пат. Мајка ми го пронајде по една година упорно трагање, да, и го најде девојчето.

- Таа го зеде кај себе нели?

- Не. Селаните беа сиромашни и нивната благородност им беше дојдена до гуша, особено на мажот. Затоа таа детето го остави кај нив давајќи им мал прилог во пари, кој не можеше долго да трае, и вети дека ќе им испрати уште пари, но, се разбира, тоа воопшто немаше намера да го стори. И така во нивната куќа девојчето живееше толку бедно што дури и ние бевме задоволни, сè додека девојчето случајно не го видела некоја вдовица што тогаш живеела во Честер, се сожалила и го зела кај себе. Пред две-три години јас ја имав изгубено од видот, а пак ја видов дури пред неколку месеци.

- Ја гледате ли сега?

- Ја гледам. Потпрена е на вашата рака.

- Но таа и сега ми е внука - викна госпоѓа Мејли гушкајќи ја изнемоштената девојка - и мое драго дете. Не би ја дала за сето богатство на светов. Моја драга пријателка, драго мое девојче!

- Единствен пријателу, што сум го имала - викаше Роуз -прилепувајќи се до неа. - Најдраг, најдобар мој пријателу! Срцево ќе ми пукне. Јас не можам да го поднесам сево ова.

- Си поднесла повеќе од ова и си останала најдобро и најмило суштество што секогаш им донесувало само среќа на сите што ги познавала - рече госпоѓа Мејли нежно гушкајќи ја.

- Дојди, дојди, душо, сети се дека е овде уште некој што чека да те прегрне. Кутро дете! Еве ваму, погледни, драга моја!

- Нема да ја викам тетка - викна Оливер гушкајќи ја - никогаш нема да ја викам тетка, туку сестра, моја драга родена сестра, што моево срце толку нежно ја има засакано уште од почетокот. Роуз, драга, мила Роуз.

Да се благословени сите оние солзи што ги пролеаја овие сирачиња во долгата топла прегратка и сите испрекинати зборови што ги изговорија тогаш! Добија татко, сестра, мајка и во истиот момент ги загубија. Во чашата беа измешани радоста и тагата, но солзите не беа горчливи, зашто дури и самата тага беше ублажена и завиена во толку драги и нежни спомени што се претвори во еден вид свечена радост и ги загуби сите белези на болка.





ГЛАВА XXVIII
Судбините на оние што играа некаква улога во оваа приказна се ближат кон својот крај. Она малку што му остана на раскажувачот може да се каже во неколку едноставни реченици.

Не поминаа ни три месеци, а Роуз Флеминг и Хари Мејли се венчаа. Госпоѓа Мејли живееше со синот и снаата и уживаше во деновите што ѝ преостануваа во најголема среќа што ја познаваа староста и чесноста: во набљудување на среќата на оние, на кои во сето време на својот чесен живот им укажуваше најтопла љубов и најнежно внимание.

По целосното и внимателно разгледување е констатирано: ако остатокот на имотот кој уште беше во рацете на Манкс (а тој не напредуваше ни во неговите раце, а ни во рацете на мајка му) биде распределен подеднакво помеѓу него и Оливер, на секој од нив би му припаднале по нешто повеќе од три илјади фунти. Според одредбите на тестаментот од татко им требаше Оливер да го добие сето, но за да не го лиши постариот син од можноста да се ослободи од сите стари пороци и да започне чесен живот, господин Браунлоу предложи ваква поделба со која неговиот млад штитеник на драго срце се согласи.

Сè уште носејќи го лажното име, Манкс се повлече со својот дел во некој оддалечен крај на Новиот Свет, каде што, откако брзо ги изеде парите, пак заплива по старите води и умре в затвор. Исто така, далеку од куќата испоумреа и другите познати членови на бандата од неговиот пријател Фејгин.

Господин Браунлоу го посвои Оливера и се насели заедно со својата стара настојничка на само една милја од куќата во која живееја неговите драги пријатели Мејли. Со тоа тој ја исполни последната желба на чувствителниот и искрен татко на Оливер.

Набргу по венчавањето на младите, чесниот доктор се врати во Чертси, во кој без своите стари пријатели би се чувствувал несреќен. Господин Браунлоу, пак ужива да му се подбива на господин Гримвиг поради неговото „пророштво“ во врска со враќањето на Оливер, кога го испратија да му ги врати книгите на книжарот. Но господин Гримвиг тврди дека во основа имал право што претпоставил оти нема да се врати Оливер назад и подвлекува дека сепак Оливер „не се вратил“, што кај него секогаш предизвикува смеа и му го зголемува доброто расположение.

Господин и госпоѓа Бамбл, лишени од своите должности и функции, постепено многу осиромашија и, најпосле, како голи сиромаси отидоа во сиропиталиштето во кое некогаш се однесуваа како газди.

Трогнат и исплашен од злосторството на Сајкс, господин Чарлс Бејтс почна да размислува дека можеби сепак е најдобро да се живее чесно. Откако дојде до заклучок дека е подобар чесниот живот, му сврти грб на минатото, реши сосем да раскине со него и фати да се занимава со друга работа. Некое време многу страдаше и му беше тешко но благодарение на својата весела нарав и добрата намера, најпосле, успеа.

Господин Браунлоу од ден на ден го полнеше духот на своето посвојче со нови знаења; сè повеќе го сакаше, зашто тој се развиваше и покажуваше плодни зачетоци на сето она што имаше намера да го создаде кај него; сè повеќе во него ги распознаваше цртите на својот некогашен пријател што во неговата душа ги будеа старите спомени, тажни, но сепак драги и нежни.

Двете сирачиња што ги прогонуваше злата судбина извлекоа поука од неа, па беа милостиви спрема другите и заемно се сакаа. Впрочем, реков дека беа навистина среќни, а без голема љубов и благородност на срцето среќата никогаш не може да се почувствува.