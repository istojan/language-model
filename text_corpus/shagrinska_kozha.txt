Кон крајот на октомври 1829 година едно момче влезе во Пале-Роајал1 токму кога коцкарниците се отвораа, сообразно со законот што заштитува една страст која како да е создадена за оданочување. Не колебајќи се многу, тоа се искачи по скалите што водат во салата број 36.

- Господине, а вашиот шешир, ве молам? му довикна надуено едно бледо старче кое чучеше под сенка зад една преграда, и веднаш стана и го покажа своето одвратно лице.

Кога влегувате во некоја коцкарница, прво, ви ја одземаат шапката, по законски пропис. Дали тоа е по некоја евангелиска и мудра парабола? Или пак сакаат да склучат со вас некој ѓаволски договор барајќи од вас некаков залог? Или за да ве присилат пристојно да се однесувате спрема оние што не ќе добијат пари од вас? Зар полицијата, која варди на секој општествен глас, не сака да го дознае името на вашиот шапкар или вашето име, и да види дали сте го напишале на поставата од шапката? И најпосле, зар не е поради тоа за да земат мерка на вашиот череп, заради некоја поучна статистика за умствените способности на коцкарите? Тука управата молчи како риба. Но запомнете добро, штом ќе тргнете кон коцкарската маса, шапката веќе не е ваша, како што и вие не сте веќе свој господар: ставени сте на коцка, вие, вашиот имот, вашата шапка, вашиот стап и вашата наметка. При излегување, со една свирепа и опиплива шега играта ќе ви покаже предавајќи ви го вашиот багаж дека сепак нешто ви остава. Ако пак имате нова шапка, ќе дознаете на своја штета дека треба да имате коцкарска носија.

Чудењето што го покажа момчето кога го прими бројот во замена за шапката чиишто рабови, за среќа, беа помалку излитени, доволно покажуваше дека душата му е сè уште невина. Старчето, кое без сомневање уште од својата рана младост пропаѓаше во грозни задоволства на коцкарскиот живот, фрли на него поглед изгаснат и без топлина, во кој филозоф би согледал беда како во домот за сиромашни, талкања на пропаднати луѓе, записници за многуте задушувања, доживотни присилни работи, прогонство во Гуазакоалко.2 Тој човек со долго бело лице кое сега се хранеше само со Дарсетови,3 пивтиести супи, беше бледа слика на страста сведена на нејзиниот најпрост израз. Во неговите брчки имаше траги од одамнешни маки; тој мораше да ја стави на коцка својата бедна плата истиот ден кога ја примаше. Сличен на мршави коњи што рамнодушно ги поднесуваат ударите на камшикот, ништо не го возбудуваше; секогаш беше неосетлив кон придушените јачења на коцкарите кога излегуваат упропастени, кон нивните неми проколнувања и тапи погледи. Тој беше олицетворение на коцката. Ако момчето го погледнеше овој тажен вратар, можеби ќе помислеше во себе: „Овој знае само за коцка“. Непознатиот човек не го послуша овој жив совет кој без сомневање беше тука наместен од провидението, како што одвратноста беше ставена од него на влезот од сите сомнителни места; тој влезе решително во салата во која звукот на златото незапирливо го пленеше светот загазен во лакомоста. Ова момче веројатно тука го беше довлекла најлогичната од сите красноречиви реченици на Жан-Жак Русо, и еве ја, ако не се лажам, нејзината тажна мисла: Да, разбирам дека човек оди да се коцка ... но само тогаш ако верува дека од смртта може да го спаси единствено неговиот последен талир.

Навечер коцкарниците не се многу поетични, но, дејството на нивната поезија сигурно е како дејството на некоја крвава драма. Салите се полни со гледачи и играчи, со сиромашни старци кои тука доаѓаат да се стоплат, со возбудени лица, со оргии започнати во вино, а готови да се завршат во Сена; макар што тука има страсти во изобилство, мошне голем број учесници не ви даваат да го гледате право в лице демонот на играта. Вечерата е вистинска хорска песна што ја пее целата трупа, во која секој инструмент во оркестарот изведува своја мелодија. Тука ќе видите многу чесни луѓе кои бараат разонода и ја плаќаат како што ги плаќаат задоволствата кога се во театар, кога добро јадат, или како кога би отишле во некоја мансарда евтино да купат горки каења за три месеци.

Но сфаќате ли колку мора да има занес и сила во душата на човек кој нестрпливо очекува да се отвори коцкарницата? Меѓу утринскиот и ноќниот коцкар постои разлика каква што постои меѓу небрежниот маж и љубовникот кој се онесвестува пред прозорците на својата убавица. Само наутро доаѓа возбудливата страст и нуждата во сета своја грозотија. Тогаш можете да му се восхитувате на вистинскиот коцкар кој ниту јадел, ниту спиел, ниту живеел, ниту мислел, зашто толку сурово го шибал камшикот на инаетливото играње, зашто толку го мачела желбата да игра „трант е карант“4. Во тој проколнат миг ќе сретнете очи чијашто мирнотија ве плаши, лица што ве маѓосуваат, погледи што ги подигаат и голтаат картите. Затоа коцкарниците се прекрасни дури тогаш кога започнува коцкањето. Ако Шпанија има борби со бикови, ако Рим имал свои гладијатори, Париз се гордее со својот Пале-Роајал, во чии заводливи партии на рулетот можете да уживате како да гледате порој од крв а нозете да не се слизнуваат во него. Влезете и обидете се кришум да го погледнете тоа боиште!... Каква голотија! Ѕидови покриени со мрсни тапети во височина на човек; немаат ниедна слика што би можела да ја освежи душата. На нив нема дури ниедна шајка што би го олеснила самоубиството. Паркетот е излитен, извалкан. Сред салата се наоѓа долгнавеста маса. Простите столови со седиште исплетено од слама, збиени околу килимот кој е упропастен од фрлање на златото, покажуваат чудна рамнодушност на овие луѓе кон раскошот, луѓе што тука пропаѓаат поради богатството и раскошот.

Насекаде каде што душата влијае силно сама врз себе се забележува таа човечка спротивност. Љубовникот сака да ја смести својата љубовница во свила, да ја облече во мека ориенталска ткаенина, а најчесто ја обесчестува на прост кревет. Славољубивиот човек се замислува себеси на врвот на моќта, а паѓа во калта на поклонението. Трговецот тешко живее во влажен и нездрав дуќан, а изградува голема палата откаде неговиот син, предвремен наследник, ќе биде истеран од брата си со јавна лицитација. Има ли, најпосле, нешто поодвратно од куќата за забава? Чудна загатка! Постојано во противречност со самиот себе, залажувајќи ги своите надежи со сегашните неволи, а своите неволи со иднината што не му припаѓа, човек со своите постапки дава печат на недоследност и слабост. На овој свет само несреќата е целосна.

Кога момчето влезе во салонот, таму веќе имаше неколку коцкари. Тројца ќелави старци седеа безгрижно околу масата за коцкање; нивните мермерни лица, студени како кај дипломатите, оддаваа отрпнати души, срца што одамна заборавиле да чукаат, дури и тогаш кога го ставаат на коцка имотот на некоја жена. Еден млад Италијанец со црна коса, со маслинеста боја на лицето, беше безгрижно налактен на работ од масата, како да ги слушаше оние тајни претчувства што кобно му довикуваат на коцкарот. „Да! - Не!“ Таа јужњачка глава оддаваше миризба на злато и оган. Стоејќи, наредени така за да можат да гледаат, седум-осум посматрачи очекуваа глетки што им ги приредуваат сменливата среќа, лицата на играчите, движењето на парите и лопатките. Тие безделници беа тука, неми, неподвижни, внимателни како народ на губилиште кога џелатот некому му ја пресечува главата.

Еден висок и сув човек, во излитени алишта, држеше книга во едната рака, а во другата игла за да ги бележи добивките, на црната или црвената боја. Тоа беше еден од оние модерни Тантали кои живеат настрана од сите уживања на својот век, еден од оние скржавци без имот што играат само во воображението; разумен лудак кој се утешуваше поради својата беда занесувајќи се со измами, кој, со еден збор, постапуваше со порокот и опасноста како младите свештеници со причесната кога служат бела миса. Накај банката, еден или двајца лукави шпекуланти, кои добро знаат да проценат какви се изгледите на играта слично на бившите робови кои не се плашат повеќе од галии, беа дојдени трипати да си ја обидат среќата и веднаш да ја грабнат веројатната печалба од која живееја. Двајца стари келнери се шетаа безгрижно со скрстени раце, и одвреме навреме ќе погледнеа во градината низ прозорците, како да сакаа да им ги покажат на поминувачите своите безизразни лица наместо фирмата.

Тајерот и банкарот штотуку го беа фрлиле врз играчите, што играа против нив, оној блед поглед што убива и, кога момчето ја отвори вратата, рекоа со пискав глас: „Отворете ја играта!“ Тишината стана некако подлабока, а главите од љубопитност се свртеа кон новодојдениот. Неверојатна работа! Кога го забележаа непознатиот човек, сите почувствуваа во себе нешто страшно, и отапените старци, и вкочанетите службеници, и посматрачите, дури и фанатичниот Италијанец. Мора да е некој мошне несреќен кога може да предизвика сожалување, мошне слаб кога може да побуди сочувство, или да е со мошне страшен изглед кога од него може да затрепери душата во оваа сала во која болите се неми, каде што бедата е весела, а очаеноста е поднослива. Значи, имаше од сето тоа во необичниот впечаток што ги возбуди овие ледени срца кога момчето влезе. А зар џелатите понекогаш не ги оплакуваа девиците чиишто руси глави мораа да ги сечат по наредбата на револуцијата?

На прв поглед играчите прочитаа на лицето на новодојдениот некоја грозна тајна; неговите млади црти носеа отпечаток на некоја тажна милност, во неговиот поглед имаше пропаднати усилби и многу измамени надежи! Мрачната ладнокрвност пред самоубиство на неговото чело му даваше темно и болезливо бледило, горчливата насмевка ги оцртуваше тенките брчки на рабовите од устата, а лицето изразуваше помирување со судбината што беше мачно да се погледне.

Некој таен гениј блескаше на дното на овие очи, замаглени можеби поради заситеностите од забавата. Дали развратниот живот го втиснал својот извалкан жиг врз ова благородно лице, некогаш чисто и блескаво, а сега расипано? Жолтиот круг околу клепките и црвенилото на лицето лекарите навистина би му го припишале на заболување на срцето или на градите, додека поетите во тие знаци би виделе пустелија од наука, траги од ноќи поминати на работа покрај запалена лампа. Меѓутоа, една страст поубиствена од болеста, една болест побезмилосна од работата и генијот ја начнаа оваа млада глава, ги грчеа овие жилави мускули, го стегаа ова срце до кое беа само допреле оргиите, учењето и болеста. Како што осудените пречекуваат со почит некој прочуен злосторник кога доаѓа на робија, така сиве овие демони во човечка форма, кои поминале низ сите мачења, поздравија една нечуена болка, една длабока рана што ја испитуваше нивниот поглед, и, по возвишеноста на неговата нема иронија и по отмената беда на неговите алишта, препознаа еден од своите прваци.

Момчето навистина имаше вкусен фрак, но вратоврската му беше така врзана над елекот што можеше да се посомнева дека има чиста кошула. Неговите раце, убави како на некоја жена, беа сомнително чисти; најпосле, последните два дена беше престанал да ги носи ракавиците! Тоа што дури и тајерот и келнерите затреперија беше поради чарите на невиноста што ги красеа неговите стројни и нежни облици, неговата руса и необична коса, природно кадрава. Ова лице имаше дваесет и пет години, а порокот изгледаше на него како некоја случајност. Силниот младешки живот во него сè уште се бореше со искушенијата на бессилната похотност. Тука се бореа темнината и светлината, битието и небитието, оставајќи зад себе истовремено и милност и ужас. Тука момчето се појави како ангел без ореол, заталкан на својот пат. Затоа сиве овие учители, прекалени во порокот и во гадоста, што личат на штрба баба која се разжалува кога ќе здогледа убава мома спремна на расипан живот, беа готови да му довикнат на новодојдениот: „Надвор!“ Овој се упати право кај масата, тука застана, го фрли онака, без размислување златникот што го држеше в рака, и што се истркала на црното поле; потоа, грозејќи се, како сите силни души, на дребничавата неизвесност, фрли еден поглед врз тајерот што беше и бунтовен и мирен.

Овој настап предизвика толкаво интересирање што старците престанаа да играат; на Италијанецот со страстен фанатизам му дојде една мисла што дури и му се насмевна, и тој стави куп злато спротивно од играта на непознатиот човек. Банкарот заборави да ги изговори оние зборови што со времето се претворија во зарипната и неразбирлива врева:

- Отворете ја играта!

- Играта е затворена!

- Никој повеќе не може да игра.

Тајерот ги покажа картите и се чинеше дека му пожелува успех на човекот што дојде последен, како што беше рамнодушен спрема печалбата или загубата на претприемачите на овие мрачни задоволства. Секој посматрач во судбината на овој златник сакаше да види драма и последна глетка на еден благороден живот. Нивните очи, запрени на пророчките картони, заблескаа; но, макаршто внимателно ги набљудуваа ту момчето, ту картите, никаков знак на возбудување не можеа да забележат на неговото лице, студено и рамнодушно.

- Црвената боја доби, рече официјално тајерот.

Градите на Италијанецот закркорија придушено кога виде како паѓаат една по една банкнотите собрани на куп што му ги дофрли банкарот. Што се однесува за момчето, тоа ја сфати својата пропаст дури тогаш кога лопатката се спружи да го привлече неговиот последен наполеон. Слоновата коска предизвика остар звук на златникот кој, како стрела, одлета да се помеша со купот злато што се наоѓаше пред касата. Непознатото момче полека ги затвори очите, усните му помодреа; но тоа набргу ги отвори клепките, устата пак му се вцрвени како корал, се направи Англичанец за кој животот нема повеќе тајни, и исчезна не питајќи утеха со оној болен поглед што играчите во очај често го фрлаат врз посматрачите. Колку настани се случуваат во една секунда, и колку нешта во една партија на коцката.

- Ова е без сомневање негов последен куршум - рече потсмевајќи се застапникот на банкарот, по кратко молчење, држејќи го оној златник меѓу палецот и показалецот за да им го покаже на присутните.

- Пуштете го! - извика пазачот на куќата земајќи бурмут за шмркање.

- Ако го земевте примерот на господинот! - им рече еден старец на своите другари покажувајќи го Италијанецот.

Сите го погледнаа среќниот играч, кому му трепереа рацете додека ги броеше банкнотите.

- Чув - рече тој - глас од некој што ми викаше на уво: „Играта ќе го победи очајот на ова момче.“

- Тој не е играч - продолжи банкарот - инаку би ги разделил своите пари на три купчиња за да има повеќе изгледи на успех.

Момчето помина не барајќи ја својата шапка, но стариот чувар забележа дека гадно го наместиле овој бедник и му ја даде шапката молчејќи како риба. Играчот механички го врати тантузот и слезе по скалите свиркајќи ја толку слабо мелодијата Di tanti palpiti5 што одвај и самиот ги слушаше нејзините занесни тонови.

Наскоро се најде под галериите на Пале-Роајал, отиде до улицата Сент-Оноре, се упати накај Тилери и помина низ градината со нерешителен чекор. Одеше како да беше сред пустина, судираќи се со луѓето што не ги гледаше, слушајќи низ вревењето на народот само еден глас, глас на смртта; најпосле потона во некое размислување од кое се здрвуваше, слично на она кое некогаш ги обзема злосторниците што во товарни двоколки ги спроведуваа од палатата на правосудството кон она крваво губилиште на кое толку крв се пролеа од 1793 година.

Има нешто, ни сам не знам, нешто големо и страшно во самоубиството. Безопасни се паѓањата на многу луѓе како кај децата што паѓаат премногу ниско за да можат да се повредат; но кога голем човек ќе се скрши, тој паѓа од голема височина, бидејќи се издигнал до небесата и ѕирнал во непристапен рај. Мора да се неумоливи орканите што го присилуваат да побара успокоение на својата душа во устинката на пиштолот. Колку млади таленти, затворени во некоја мансарда, се спечуваат и пропаѓаат затоа што немаат пријател или жена која би ги тешела, а живеат покрај милиони живи суштества, покрај маса луѓе заситени со злато и што умираат од здодевност. Кога ќе се помисли на тоа, самоубиството добива огромни размери. Само господ знае колку има замисли, напуштени песни, очаи и придушени крикови, јалови обиди и промашени ремек-дела, меѓу доброволната смрт и плодната надеж чиј глас повикал некое момче во Париз. Секое самоубиство е прекрасна поема на меланхолијата. Каде ќе најдете, во морето од литератури, некоја книга што по генијалност може да се мери со оваа белешка во весниците:

„Вчера, во четири часот, од Мостот на вештините се фрли во Сена една жена“.

Пред оваа париска краткост во изразувањето се побледува, и драми, и романи, дури и овој стар натпис: Оплакувањата на славниот карнавански крал што неговите деца го фрлиле во темница; последната одломка од една изгубена книга што Стерн6 го натерала да заплаче, кој и самиот ги напуштил жената и децата.

Непознатиот човек беше обземен од множество вакви мисли што растргани влегуваа во неговата душа, како што искинати знамиња се веат сред бојот. Кога за момент би го симнал товарот на своето премислување и своите сеќавања за да застане пред некој цвет што полека се ниша на ветрецот во длабокото и густо зеленило, набргу би бил обземен од некој животен грч кој уште се опира при тешката помисла на самоубиство, и тој би ги кренал очите кон небото; темните облаци, виорите на ветерот полн со тага и тешка атмосфера, исто така, му препорачуваа да умре. Тој се упати кон Кралскиот мост мислејќи на последните желби на своите претходници. Се насмевна кога се сети дека лордот Кастлере7 ја задоволил нашата најниска потреба пред да се заколе, и дека академикот Оже8 ја побарал својата кутија за бурмут за да шмрка одејќи во смрт. Токму кога ги анализираше овие налудничавости и кога се испитуваше самиот себеси, се прилепи до оградата на мостот за да пропушти еден носач од Главниот пазар, а кога овој му го напраши малку ракавот од палтото, се забележа себеси како ја тресе внимателно правта. Кога пристигна на врвот од сводот на мостот, морничаво погледна во реката.

- Лошо време за давење - му рече смеејќи се една старичка во партали. - Сена е нечиста и студена!...

Тој одговори со насмевка полна со наивност со која покажуваше дека страшно е храбар; но наеднаш затрепери забележувајќи оддалеку, на Тилериското пристаниште, една куќа од штици со табла на која со букви високи една стапка беа испишани овие зборови: СТАНИЦА ЗА СПАСУВАЊЕ ДАВЕНИЦИ. Му се укажа Даше9, вооружен со својата човекољубивост, како ги разбудува и ги става во движење оние цврсти весла што ги кршат главите на давениците кога за несреќа избиваат на површината од водата; тој го забележа како ги повикува минувачите, како бара лекар, како приготвува кадење; како да ги прочита некролозите на новинарите напишани во радосни пирувања и насмевка на некоја танчарка; слушна како ѕвечат талири што префектот на полицијата им ги исплатува на бродарите за неговата глава. Како мртовец чинеше 50 франкови; но, додека беше жив важеше само за надарен човек без заштитник, без пријател, без постела, без засолниште, вистинско општествено ништожество, од кое општеството, што ни најмалку не се грижи за него, нема никаква корист. Му изгледаше гнасно да умре сред бел ден, па затоа реши да умре ноќе, за на општеството што не ја ценеше величината на неговиот живот да му остави труп што не ќе може да се препознае. Тој го продолжи патот, се упати кон кејот на Волтер одејќи безгрижно како некој безделник што сака да си го прекрати времето. Кога слезе по скалите со кои завршува тротоарот на мостот, на аголот од кејот, неговото внимание го привлекоа стари книги изложени на ѕидот покрај реката; за малку ќе купеше некоја. Почна да се смее, рацете пак ги стави во џебовите од елекот, сосема мирно, и сакаше одново да го заземе своето безгрижно држење преку кое се пројавуваше неговиот ладен презир, кога слушна на свое изненадување како парите на дното од џебот заѕвечија некако нестварно. Насмевка на надеж го светна неговото лице - од усните се разлеа низ неговите црти на лицето, низ челото - од радоста му светнаа очите и темните образи. Таа искра на среќа личеше на она пламенче што го зафаќа остатокот од хартијата што пламенот не ја догорел; но лицето ја доживеа судбината на гаровина, одново стана тажно кога незнајното момче, вадејќи ја наеднаш раката од џебот, здогледа три бакарни парички.

- Ах! Добар господине, милост! Милост! Молам за милост! Дајте ми една паричка да купам леб.

Млад оџачар со тркалезно и црно лице, со потемнето тело од чад, во искинати алишта, му подаде рака на овој човек за да му ја изнуди и последната паричка.

На два чекора од малиот Савоец10, еден беден старец, срамежлив, болникав, сиромав, грозно наметнат со некои партали, му рече со силен и придушен глас - господине, дајте ми штогоде, ќе му се помолам на господа за вас... Но кога момчето го погледна старецот, овој замолче и не побара веќе ништо повеќе бидејќи можеби забележа на ова мртовечко лице посурова беда отколку што беше неговата.

- Милост! Милост!

Незнајникот им фрли ситни пари на детето и стариот питач слегувајќи од тротоарот за да се упати кон куќите, зашто не можеше повеќе да го поднесе мачниот живот на Сена.

- Ќе се помолиме на господа за вашето здравје, му рекоа двајцата питачи.

Кога стигна до излогот на еден продавач на Естампи11 тој, речиси приумрен, виде една млада жена која излегуваше; од една раскошна кола. Со уживање ја погледна таа прекрасна персона чие бело лице беше хармонично врамено во елегантната шапка од сатен. Беше восхитен од тенката става и од прекрасните движења. Бидејќи фустанот малку ѝ се поткрена додека слегуваше од скалилото на кочијата, можеше да ѝ се види ногата чиишто убави линии се оцртуваа во бел и убаво затегнат чорап. Младата жена влезе во дуќанот, почна да купува албуми, збирки од литографии и да пазари за неколку златници што заѕвечија и блеснаа на тезгето. Момчето, привидно зафатено на прагот од вратата со посматрање на изложените гравури, живо впери врз непознатата убавица најпламен поглед со кој човекот може да прониже, а таа му одговори со бегол и немирен поглед, каков што случајно се фрла врз поминувачите. За него тоа беше простување со љубовта, со жената! Но тоа посебно и силно прашање не беше сфатено, не го возбуди срцето на лекомислената жена, што не се вцрви и не ги пушти очите. Што значеше погледот на момчето за неа? Еден знак на восхитување повеќе, една разбудена желба што ќе ја натера навечер да ги изговори овие слатки зборови: „Денеска бев убава.“ Момчето бргу помина на еден друг излог и се сврте кон непознатата жена, која влезе во колата. Кињите тргнаа, оваа последна слика од раскош и отменост исчезна како што ќе исчезне неговиот живот. Тој чекореше тажно покрај дуќаните, гледајќи ги без големо интересирање изложените мостри. Кога немаше повеќе дуќани, ги посматраше Лувр, Институтот, кулите на Нотр-Дам, Бурбонскиот дворец, Мостот на вештините. Овие споменици како да добиваа тажен изглед одбивајќи ги сивите бои на небото чиишто ретки светлини му даваа темен изглед на Париз, кој, како некоја прекрасна жена, е подложен на необјаснивите нарави на грдоста и убавината. Така и самата природа придонесуваше човекот при умирање да падне во тажно восхитување. Жртва на онаа штетна сила, чиешто разурнувачко дејство се пренесува со флуидот што минува низ нашите нерви, тој чувствуваше како неговиот организам и незабележливо станува течност. Неговите претсмртни маки го раздвижија како да е бран и направија зградите и луѓето да ги гледа низ магла во која сè се лелееше. Сакаше да се ослободи од премислувањата што во неговата душа ги предизвикуваа реакциите на физичката природа, и се упати кон една старинарница со намера да ги затапи своите сетила, или тука да ја пречека ноќта пазарејќи се околу некои уметнички предмети. Тоа требаше да биде собирање храброст и барање лек што закрепнува, како што прават злосторниците кои немаат доверба во својата сила кога одат на бесилка; но свесно дека наскоро ќе умре, момчето стана решително како војвотка која има двајца љубовници, и тоа влезе во продавницата на реткостите, слободно, со постојана насмевка на усните како пијан човек. Зар не беше опијанет од животот или мижеби од смртта: Повторно го обзеде бунило и нештата пак му се прикажуваа во чудни бои, или оживеани со лесно движење, без сомневање поради неправилната циркулација на неговата крв што ту вриеше како некој водопад, ту беше мирна и мртва како млака вода. Тој едноставно посака да ги обиколи дуќаните за во нив да најде некоја реткост што ќе му се допадне. Момчето со свежо и тркалесто лице, русокосо, со каскет од кожа на видра, ѝ го довери вардењето на дуќанот на една стара селанка, некаква си женска Калибана12 што ја чистеше прекрасната печка, дело на Бернард Палиси13; потоа безгрижно му рече на странецот: гледајте, господине, гледајте! Тука ни се само најобичните нешта; но ако се помачите и се качите на првиот кат, можам да ви покажам мошне убави мумии од Каиро, голем број украсени земјени садови, неколку извајани абоноси, неодамна пристигнати и прекрасни.

Во страшната положба во која се наоѓаше непознатото момче, ова цицеронско дрдорење, овие зборови глупаво филистерски, сето тоа беше за него како некое брецкање со кое ограничените духови го тормозат генијалниот човек. Носејќи го докрај својот крст, се преправи како да го слуша својот водач и му одговараше било со гестови или со „да“ и „не“; но успеа незабележливо да го поврати спокојството и им се предаде без страв на своите последни мисли што беа страшни. Тој беше поет, и неговата душа случајно најде богата духовна храна; однапред ги виде остатоците на дваесет цивилизации.

На прв поглед, дуќанот му покажа нејасна слика, на која беа измешани сите човечки и божествени дела. Крокодили, мајмуни, змиски цареви исполнети со слама, им се смееја на црковните прозорци од Нотр-Дам. Сакаа да ги нападнат, да трчаат по лакираните предмети, или да се качат на полилеите. - Една вазна од порцелан од Севр, на која госпоѓа Жакото14 го беше насликала Наполеон, се наоѓаше покрај една сфинга посветена на Сезострис. Почетокот на светот и вчерашните настани беа здружени со смешната наивност. Направата за вртење ражен се наоѓаше врз садот во кој се држи колаче за причесна, републиканска сабја врз старинска средновековна пушка. Госпоѓа ди Бари, која Латур ја насликал со молив во боја, со ѕвезда на главата, гола во облакот, изгледаше како да посматра лакомо еден индиски чибук, трудејќи се да погоди за што служат спиралите што се извиткуваа накај неа. Смртоносни орудија, ками, необични пиштоли, потајни оружја, беа измешани со инструментите што му служат на животот: порцелански чорбалаци, чинии од саксонско стакло, проѕирни кинески чаши, многу стари соларници, феудални кутии за слатки. Еден брод од слонова коска пловеше под сите едра на грбот од една желка. Еден воздушен шмрк му го копаше окото на императорот Август, кој беше царски рамнодушен. Неколку слики од француски судии, холандски претседатели на општини, нечувствителни како и при живе, беа над оваа бркотија од старини, и фрлаа врз нив блед и студен поглед. Сите земји на светот како да беа испратиле тука по некое делче од своите науки, по некој примерок од своите уметности. Тоа беше во некоја смисла вистинско филозофско буниште на кое имаше сешто, и дивјачки чибук, и зелени и златни харемски пантофли, и маварски јатагани, и татарски кумири. Беше тука дури и војничко тутунќесе, и поповски потир, и владарско перо. Овие чудовишни слики освен тоа беа осветлени на многу начини заради безброј необични одблесоци настанати со мешање на преливи од бои, со пребрзата спротивност на светлото и црното. На увото му се чинеше како да слуша испрекинати крикови, на духот како да ги разбира недовршените драми, на окото како да ги гледа слабо згаснатите светлини. Најлосле, тврдоглавата прав ги беше покрила со својот лесен превез сиве овие предмети, чиишто многубројни агли и свиоци предизвикуваа најживописни впечатоци.

Непознатиот човек ги спореди прво овие три простории, исполнети со цивилизација, вери, божества, ремек-дела, кралски достоинства, разврати, разум и лудило, со огледало со многу рамнини од кои секоја претпоставуваше по еден свет. По овој нејасен впечаток, тој сакаше да избере нешта во кои би уживал; но, гледајќи, мислејќи, мечтаејќи, тој папса под силната треска што можеби дојде поради гладот од кој му кркотеа цревата. Разгледувањето на толку многу народни или поединечни животи за кои сведочеа овие човечки залози што ги надживеале творците, сосема ги умртви чувствата на момчето; желбата што го воведе во дуќанот му се исполни; тој излезе од вистинскиот свет, се искачи полека кон идеалниот свет, дојде во волшебните дворци на восхитот, кај што вселената му се покажа искината и во огнени зраци, како што некогаш во Патмос15 на свети Јована му се покажа иднината во блесокот.

Многу лица нажалени, умилни, страшни, мрачни и светли, далечни и блиски, се кренаа во маси, во огромни толпи, по поколенија. Египет крут, таинствен, се крена од песокот, во ликот на мумија завиткана во црни превези; потоа се појавија фараоните како погребуваат цели народи за себеси да изградат гробница, па Мојсиј, па Евреите, па пустината, цел еден древен и величествен свет. Една мермерна статуа, зачувана и умилна, што седеше на еден столб со спирални обвивки и блескаше од белина, почна да му зборува за сладострасните митови на Грција и Јонија. Ах! Кој не би се насмевнал како него кога би видел, на црвена основа една млада мургава жена како танцува на фината глина од една етрурска вазна пред богот Пријап16, кого го поздравуваше радосно? Една латинска кралица ја галеше со поглед полн со љубов својата химера. Наравите на царскиот Рим се пројавуваа тука докрај и ги покажуваа бањата, постелата, тоалетата на неуредната и мечтателна Јулија која го очекува својот Тибул. Имајќи ја моќта на арапските амајлии, главата на Цицерон потсетуваше на слободниот Рим и му ги прелистуваше страниците на Тит Ливиј. Момчето го виде Senatus Populusque romanus, Конзулот, ликторите, тогите навезени со пурпур, борбите во Форумот, разјарениот народ, сето тоа поминуваше полека покрај него како магливи слики во сонот. Најпосле христијанскиот Рим преовладеа во тие слики. На едната слика се отвори небото и тој ја виде девица Марија потоната во некаков златен облак, среде ангелите, како го помрачува блесокот на сонцето, како ги слуша оплакувањата на несреќниците на кои благо им се смееше оваа преродена Ева. Кога допре еден мозаик изработен од различни лави од Везув и Етна, душата му се вивна во топла и страсна Италија; тој присуствуваше на пирувањата на Борџиите, талкаше во планинските предели на средна Италија, копнееше по италијанска љубов, се воодушевуваше од белите лица со црни бадемовидни очи. Кога забележа еден средновековен меч чијшто балчак е изработен како некоја тантела, а чијашто ’рѓа личеше на дамки од крв, тој се стресе при помисла на ноќни расплети што ги пресекол студениот меч на некој маж. Индија и нејзините религии оживеаја во еден идол облечен во злато и свила, со шилеста шапка со истакнати ромбови, украсени со ѕвончиња. Крај мајмунот од порцелан, рогузина убава како танчарката легната врз неа, уште испушташе миризби на сандалово дрво. Едно чудовиште од Кина, со коси очи, со искривена уста, со измачени раце и нозе ја будеше душата со посредство на еден народ кој изморен од убавината што се стреми секогаш кон единство, наоѓа неискажани задоволства во плодноста на грдотиите. Еден соларник изработен во работилниците на Бенвенуто Челини17 го пренесе сред расеаност, во време на цветањето на уметностите и разузданоста, кога владетелите се забавуваа со мачењата, кога членовите на црковните собори, спиејќи во прегратките на куртизаните, им наредуваа на обичните свештеници да бидат непорочни. Тој ги виде освојувањата на Александар на една еднобојна слика, колежите на Пизар на една старинска кременарка, а на дното на еден шлем верските војни, разбеснети, жестоки, свирепи. Потоа, се појавија веселите слики на рицарството од еден прекрасно ишаран оклоп од Милано, добро исчистен, а под чиј визир очите на некој рицар скитник уште сјаеја.

Ова море од мебел, пронајдоци, моди, дела, урнатини, беше за него недовршена поема. Сè тука живееше, и облаците, и боите, и мислите; но немаше ништо целосно за душата. Поетот требаше да ги доврши скиците на големиот сликар што ја беше изработил оваа огромна палета, на која беа нафрлани во изобилство, со презир, безбројните случајности на човечкиот живот. Бидејќи го беше освоил светот, бидејќи се беше нагледал на земји, изминати векови, владетелства, момчето се врати кон поединечните животи. Тоа одново стана битие, се фати за подробностите и го оттурна животот на народите како премногу тежок за еден единствен човек.

Тука спиеше едно дете од восок, зачувано од збирката на Риш18, и тоа прекрасно суштество го потсети на радостите од неговата младост. Според занесно девственото фустанче на некоја девојка од островот Тахити, во неговата жива фантазија се наслика наивен живот во природата, непорочна голотија на вистинската невиност, насладувањата од мрзливоста така природна на човекот, цел еден мирен живот на брегот од еден свеж и мечтателен поток, под рајската смоква што, без обработување, даваше вкусна храна.

Но тој наеднаш стана пират и го обзема страшната поезија со која се одликува улогата на Лара19, силно инспириран од седефните бои на безбројни школки, восхитен од изгледот на ѕвездестите бисери што мирисаа на морска трева, алги и атлантски урагани. Воодушевувајќи им се малку потаму на умилните минијатури, на азурните и златните арабески со кои беше украсен еден ракописен молитвеник, тој ги заборави морските бури. Благо залулкуван со мислите за мирот, тој одново им се врати на студијата и на науката, посака безгрижен калуѓерски живот, без жалости и задоволства, и легна во дното од една самица, посматрајќи ги низ својот готски прозорец манастирските ливади, шуми и лозја. Пред сликите на Тениер20 тој облекуваше војничка наметка или работничка сиромаштија; тој сакаше да носи извалкана и саѓава фламанска капа, се опиваше со пиво, играше карти со Фламанците, ѝ се насмевнуваше на една јадра дундеста селанка, со привлечна дебелина. Штракаше со заби гледајќи како паѓа снег на една слика на Мјерис21, или се тепаше гледајќи една битка на Салватор Роза.22 Галеше една индијанска бојна секира и чувствуваше како скалпелот на еден Шерокис23 му ја дере кожата од черепот. Одушевен од изгледот на едно кемане со три жици, тој ѝ го подаваше в рака на една кастеланка, уживаше во нејзината мелодична романса и ѝ изјавуваше љубов, навечер, крај готскиот камин, во самракот, во кој не се гледа погледот на согласност. Се фаќаше за сите радости, за сите болки, се допираше до сите животни рецепти, расипувајќи го толку дарежливо својот живот и своите чувства врз сеништата на оваа пластична и празна природа, што тропотот на неговите чекори одекнуваше во неговата душа како далечен звук на некој друг свет, како што париската врева допира до кулите на Нотр-Дам.

Качувајќи се по внатрешните скали што водеа во салите сместени на првиот кат, тој виде заветни штитови, комплетни рицарски опреми, извајани светохранилишта, дрвени фигури обесени по ѕидовите, наместени на секоја скала. Следен од најчудните форми, од прекрасните творби поставени на границата меѓу смртта и животот, одеше низ маѓиите на некој сон. Најпосле, сомневајќи се во своето постоење, и тој беше како овие необични предмети, ни сосема мртов, ни сосема жив. Кога влезе во новите простории, светлината беше почнала да бледнее, но таа како да не му беше потребна на богатството што блескаше од натрупаното злато и сребро. Најскапите каприци на расипниците изумрени по мансардите, а кои некогаш имаа по неколку милиони, се наоѓаа во оваа голема продавница на човечките лудости. Еден дивит платен сто илјади франкови, а откупен за сто суи, лежеше крај бравата што се отвораше со помош на познати знаци а чијашто вредност би била некогаш доволна да откупи еден крал. Тука човечкиот род се покажуваше во сета велелепност на својата беда, во сета слава на своите џиновски малечкавости. Една маса од абонос, вистинско уметничко совршенство, извајана според цртежите на Жан Гужен, за која некогаш требало повеќе години работа, можеби е купена во бесценост како огревно дрво. Скапоцени ковчежиња, покуќнина изработена од самовилска рака, беше тука натрупана со омаловажување.

- Овдека имате милиони, извика момчето кога влезе во собата со која завршуваше огромната низа одаи што ги позлатиле и извајале уметниците од минатиот век.

- Речете милијарди, одговори големото дебелообразно момче. Но тоа уште не е ништо, качете се на третиот кат, па ќе видите!

Непознатиот човек тргна по својот водач и стигна на четврта галерија каде што виде редум со своите изморени очи неколку слики на Пусен, една величествена статуа на Микеланџело, неколку прекрасни пејзажи на Клод Лорен, еден Жерар Дов кој личеше на некоја страница на Стерн, неколку слики на Рембрант, Мурило и Веласкез, со темни и црвеникави бои како некоја поема на Бајрон; потоа антички барелјефи, пехари од ахат, прекрасни оникси!... Најпосле имаше тука дела што го одвраќаат човекот од работа, натрупани ремек-дела, што му создаваат омраза кон уметненла и му го отепуваат одушевувањето. Тој дојде до една Богородица на Рафаело, но беше презаситен од Рафаело. Тој и не се обѕре на една глава на Кореџ што копнееше за еден поглед. Тој одвај се насмевна на една непроценлива вазна од дрвен порфир чиишто кружни скулпторски украси претставуваат најчудна и најразвратна римска свеченост што е изведувана во чест на богот Пријап, наслада на некоја Корина24. Се задушуваше под остатоците на педесет профучени векови, се беше разболел од сите тие човечки мисли, го дотепаа раскошот и уметностите, го притиснуваа сите тие воскреснати форми што со него водеа бескрајна борба, слично на чудовишта што, додека тој поминуваше, ги создаваше некој зол дух. По своите нарави слична на модерната хемија, што низ гас резимира создавање, зар душата не прави страшни отрови со брзото соединување на своите наслади, на своите сили или на своите мисли? Зар многу луѓе завршуваат под молскавичен удар на некоја морална киселина што ненадејно се разлива врз нивното внатрешно битие?

- Што се наоѓа во овој сандак? праша тој кога дојде до едно големо одделение, последен куп на гордоста, на човечките усилби, на оригиналностите, на скапоценостите, меѓу кои покажа со прст на еден голем четвртест сандак од махагони, што висеше на сребрен синџир обесен на шајка.

- Ах! клучот е кај господинот, рече таинствено јадрото момче. Ако сакате да го видите тој портрет, со задоволство ќе се осмелам да го известам господинот.

- Да се осмелите! рече момчето. Зар вашиот стопан е некој принц?

- Не знам, одговори момчакот.

Се гледаа кратко време зачудено. Бидејќи молчењето на странецот го сфати како желба, чиракот го остави сам во собата.

Дали некогаш сте запливале во бескрајноста на просторот и времето читајќи ги делата на Кивје?25 Понесени со неговиот гениј, дали сте виселе во воздухот врз бескрајната бездна на минатото, како на раката на некој маѓосник? Откривајќи ги од резанка на резанка, од слој на слој, под каменоломите на Монмартр или под уралските шкрилци, оние животни чиишто вкаменетости им припаѓаат на препотопските цивилизации, душата се исплашува кога ќе здогледа милијарди години, милиони народи што ги заборавило слабото човечко помнење и неуништливото божествено предание, а чијшто пепел натрупан врз површината на земјината топка создава две стапки земја што ни дава леб и цвеќе. Зар Кивје не е најголем поет на нашиот век? Лорд Бајрон навистина наслика со зборови извесни морални неспокојства; но нашиот бесмртен природонаучник одново ги воскресна световите врз основа на исчистените коски, изгради градови како Кадмо со помош на забите, одново насели илјадници шуми со сите таинствени суштества од зоологијата со помош на неколку парчиња камен јаглен, го пронајде населението на џиновите врз основа на ногата од мамут. Тие ликови се исправуваат, растат и ги исполнуваат пределите во согласност со својот огромен раст. Кивје е поет со бројки, величествен и кога става нула до седумка. Тој ја разбудува ништожноста не изговарајќи неприродни и волшебни зборови; тој испитува парченце гипс, забележува во него некаков отпечаток и ви довикнува: „Погледнете!“ и одеднаш, мермерот се претвора во животно, смртта оживува, светот се одвива! По безбројните династии на џиновски суштества, по раси на риби и племиња на мекотелите, доаѓа човечкиот род, изроден плод на еден величествен примерок што можеби го скршил Творецот. Стоплени од неговиот ретроспективен поглед, овие спечени и вчерашни луѓе можат да го преминат хаосот, да ја запеат бескрајната химна и да го замислат минатото на вселената како некое откровение на Јована што се случило порано. Пред ова страшно воскресение што е обвиткано од гласот на еден единствен човек, тровче чиешто уживање ни е дадено во таа бескрајност без име, што е заедничка во сите сфери, а што сме ја нарекле време, таа минута од нашиот живот ни изгледа бедна. Се прашуваме, раздробени од толку пропаднати светови, за што ни е славата, омразата, љубовта; и дали треба да се прифати животот полн со маки за во иднината да станеме недопирлива точка? Откорнати од сегашнината, ние сме мртви, сè додека не ни пријде собарот и ни каже: - „Госпоѓата грофица одговори дека го очекува господинот!“

Чудата што на момчето му го покажаа сиот познат свет предизвикаа малодушност во неговата душа каква што кај филозофите предизвикува научното откривање на непознатите светови, тој повеќе од кога и да е посака да умре и се струполи на еден курулски стол26 блудејќи со своите погледи по сеништата на оваа панорама на минатото. Сликите се осветлија, главите на богородици му се смееја, а статуите се бојадисаа со лажлив живот. Поради темнината и играњето настанато од трескавата возбуденост во неговиот изморен мозок, овие дела се движеа и се вртеа силно пред него; секој мајмун си ја искриви муцката пред него, клепките на личностите насликани на сликите се обесија на очите за да ги освежат. Секоја форма затрепери, заигра, се оддели од своето место полека, лесно, милно или брзо, според своите нарави, својот карактер и својот состав. Тоа беше таинствено самовилско оро достојно на сеништата што доктор Фауст ги видел на Брокен27. Но овие оптички појави, настанати поради заморот, поради напрегнатоста на видот, или променливоста на приквечерината, не можеа да го исплашат непознатиот човек. Ужасите на животот немаа дејство врз душата навикната на ужасите на смртта. Тој дури ѝ одеше на рака со некое подбивно соучество во необичноста на овој морален галванизам28, чиишто чуда се соединуваат со последните мисли кои сè уште го потсетуваа дека е жив. Околу него владееше толку длабока тишина што им се препушти набргу на слатките мечтаења чиишто впечатоци малку по малку потемнуваа и го следеа во преливи и како низ маѓија постепеното слабеење на светлината. Еден зрак на светлината што го напушташе небото засвети со последен црвен одблесок борејќи се со темнината, тој ја крена главата, здогледа еден костур слабо осветлен што со израз на сомневање го сврте својот череп оддесно в лево, како да сакаше да каже: „Мртовците уште не те требаат!“ Преминувајќи со раката по челото за да го истера сонот, момчето јасно почувствува свеж ветар, како нешто влакнесто да му ги допре образите, и тоа се наежи. Бидејќи на прозорците чу некое подмолно плескање, поверува дека ова студено мирување, што потсетува на гробни таинствености, доаѓа од некој лилјак. Уште еден миг одблесоците на заоѓањето на сонцето му овозможија да ги види нејасно сеништата со кои беше опкружен, потоа сета таа мртва природа се претвори во исто црнило. И часот на смртта беше ненадејно дојден со темнината. Од тој момент имаше некое време кога воопшто не ги гледаше јасно нештата на земјата, било поради тоа што беше потонал во длабоки мечтаења, било поради тоа што беше совладан од дремежот настанат од замор и илјада мисли што му ја раскинуваа душата. Наеднаш му се пристори како да го вика некој страшен глас, се стресе како кога сред силниот кошмар наеднаш ќе скокнеме во длабока бездна. Тој замижа, бидејќи го заслепија зраците на силната светлина; гледаше како сјае сред темнината еден црвеникав круг во чиј центар стоеше некакво старче и ја насочуваше кон него светлината од една ламба. Тој не му го слушна ни одењето, ни говорот, ни движењето. Ова привидение имаше нешто маѓосничко. Најбестрашниот човек, изненаден така во сонот, навистина би затреперил пред оваа личност која како да беше излегла од соседниот саркофаг. Претставете си едно суво и слабо старче во облека од црно кадифе, притегната околу половината со дебел свилен гајтан. На главата, под ќелепошот, исто така од црно кадифе, што беше залепен со черепот и правеше крута рамка околу неговото чело, од двете страни на лицето стрчеа долгите кичери од неговата бела коса. Облеката го обвиткуваше телото како некоја голема покривка, па не можеше да се види никаква човечка форма освен теснообразното и бледо лице. Да ја немаше сувата рака што личеше на ластегарка врз која е ставена ткаенина и што старецот ја држеше нагоре за сета светлина од ламбата да ја впери кон момчето, би се чинело како ова лице да виси во воздухот. Побелената и шилеста брада ја криеше долната вилица на тоа чудно суштество и му даваше изглед на оние еврејски глави што на уметниците им служеа како образец кога го претставуваат Мојсеј. Усните на овој човек беа толку бледи, толку тенки што требаше да се обрне особено внимание за да се забележи линијата на устата на неговото бело лице. По неговото широко и набрчкано чело, по неговите бледи и вџашени образи, и по страшната свирепост на неговите ситни зелени очи, без клепки и веѓи, непознатиот човек можеше да поверува дека Мерачот на златото излегол од својата рамка кај Жерар Ду29. Инквизиторското лукавство што го оддаваа браздите на неговите брчки и кружните набори на неговите слепоочници, покажуваше дека добро го познава животот. Беше невозможно да се измами тој човек, кој, како што се чинеше, знаеше да проникне и до најскриените мисли. Наравите и мудроста на сите луѓе на земјината топка беа испишани на неговото студено лице, како што производите од целиот свет се наоѓаа натрупани во неговите прашливи магацини. На него би можеле да прочитате ведра мирнотија на господ што гледа сè, или горделивата сила на човекот што видел сè. Со два различни израза и со два потеза на четчето, сликарот би направил од ова лице прекрасна слика на господ или зајадлива маска на Мефистофел, бидејќи во исто време се забележа безмерна сила на неговото чело, а на неговата уста страшна зајадливост. Дробејќи ги сите човечки страдања со својата огромна моќ, овој човек секако ги уништил земјините радости. Претсмртникот затрепери претчувствувајќи дека ова старо божество престојува во областа која нема врска со светот, и во која живееше сам, без наслади, зашто немаше повеќе илузии, без болки, зашто не знаеше повеќе за радости. Старецот стоеше неподвижен, како ѕвезда сред облакот на светлината. Неговите зелени очи, полни со некаква мирна злоба, се чинеше како да го осветлуваат духовниот свет, како што неговата ламба ја осветлуваше оваа таинствена соба. Таква беше необичната глетка што го изненади момчето штом ги отвори очите, откако беше пронижан со мислите за смртта и чудните слики. Што останал како вчудовиден, и што моментално станал лекомислен како деца кога слушаат приказни од своите одгледувачки, таа измама треба да ѝ се припише на „завесата“ со која размислувањата го покрија неговиот живот и неговиот разум, на раздразнетоста на неговите нерви, на силната драма чиишто слики пред малку му ги откриле во изобилие грозните уживања што ги содржи во себе парченцето опиум. Ова привидување се случи во Париз, на кејот на Волтер, во 19-от век, во време и на место во кое магијата треба да биде невозможна. Наоѓајќи се блиску до куќата во која умрел Господ на француското неверување, иако ученик на Геј-Лисак30 и Араго31, презирајќи ги магиите на властодршците, непознатиот човек им се подаде без сомневање на оние поетски волшепства на кои често им се подаваме за да избегаме од недостижните вистини, за да ја обидеме божјата моќ. Тој затрепери пред оваа светлина и пред овој старец, потресен од необјаснивото претчувство за некаква чудесна моќ; но тоа возбудување личеше на возбудување што сите сме го доживеале пред Наполеон или во присуство на некој голем човек, блескав гениј овенчан со слава.

- Сака ли господинот да ја види сликата на Исус Христос од Рафаело? - го праша учтиво старецот со еден глас чијашто јасна и отсечна ѕвонливост имаше нешто метално.

Тој тогаш ја спушти ламбата на врвот од еден скршен столб, така што сета светлина паѓаше врз мокриот сандак.

При споменот на светите имиња на Исус Христос и Рафаело, му се оттргна на момчето еден гест на љубопитност, очекуван без сомневање од страна на продавачот кој откачи една пружина. Наеднаш рамката од махагони се лизна во една вдлабнатина, безшумно падна и ја покажа сликата на изненадување на непознатиот човек. Кога го забележа ова бесмртно дело, тој ги заборави сите свои мечтаења во дуќанот, своите чудни соништа, одново стана човек, сфати дека старецот е вистинско живо суштество, а не некое сениште, и потоа се врати во стварноста... На него веднаш се почувствува дејството на нежна грижа и мирно спокојство на ова божествено лице. Некоја небесна миризба ги истера пеколните маки што му ја печеа сржта во коските. Главата на спасителот како да излегуваше од темнината на некоја црна заднина; болскавиот венец испушташе јаки искри околу неговата коса од кои таа светлина сакаше да избие; на неговото чело, на неговата плот се читаше јасно уверување што силно зрачеше од секоја црта на неговото лице. Од румените усни се чу зборот на животот, и посматрачот го бараше неговиот свет одѕив во воздухот, неговите занесени параболи во тишината, го слушаше во иднината, го наоѓаше во пукнатините на минатото. Евангелието зборуваше низ мирната простодушност на овие божествени очи што беа прибежиште на немирните души. Најпосле целата католичка вера беше прикажана во една умилна и прекрасна насмевка со која како да беше искажана оваа заповед во која таа накратко е изложена: Сакајте се заемно! Оваа слика влеваше молитва, налагаше проштавање, ја задушуваше себичноста, ги разбудуваше сите заспани добродетели. Со предимство на музичките чари, делото на Рафаело пленуваше секого со незапирливата магија на спомените, и неговиот успех беше толку голем што се забораваше сликарот. Чарот на светлината уште дејствуваше врз ова чудо од убавина; се чинеше напати главата како да се раздвижува во далечината, сред некаков облак.

- Оваа слика ја покрив со злато - рече студено трговецот.

- Значи, треба да се умре! - извика момчето кое се будеше од мечтаењето чијашто последна мисла го врати на неговото кобно решение, уништувајќи ја во него незабележливо последната надеж за која се беше фатил.

- А! а! имав, значи, право што бев недоверлив спрема тебе! - одговори старецот грабнувајќи ги двете раце на момчето, што силно ги стисна со својата рака како со менгеме.

Непознатиот човек се насмевна тажно поради таа заблуда и рече со благ глас: - О! не плашете се воопшто, господине, во прашање е мојот живот, а не вашиот. Зошто да не ви ја признам својата наивна измама? - продолжи тој откако го погледна неспокојниот старец. Очекувајќи ја ноќта, за да можам да се удавам без врева, дојдов да го разгледам вашето богатство. Кој не би му го простил ова последно задоволство на еден научник и поет?

Недоверливиот старец истовремено го слушаше својот сомнителен купец и го испитуваше со своето проникливо око неговото мрачно лице. Но, смирен брзо од овој болен глас, или затоа што можеби ја прочитал на овие бледи црти на лицето трагичната судбина пред која тука неодамна се стресоа коцкарите, тој ги отпушти рацете: не од преостанатото сомневање што оддаде барем стогодишно искуство, тој намерно ја испружи раката кон шкафот за посатки за на маса како да сакаше да се потпре и, земајќи од него една кама, праша:

- Да не сте веќе три години приправник без награда во Главната благајна?

Непознатиот човек не можеше да се воздржи да не се насмее правејќи одречен гест.

- Можеби татко ви остро ви префрлил што сте се родиле, или можеби сте се усрамиле?

- Да сум сакал да се усрамам, би останал да живеам.

- Да не ве исвиркале во театарот Финанбил32, или можеби сте присилен да составувате популарни песнички за да го платите погребот на вашата љубовница? Да не копнеете можеби за злато? Сакате ли да се откачите од здодевност? Најпосле, каква неволја ве тера на смрт?

- Не барајте ја причината на мојата смрт во секојдневните причини што најчесто се повод за самоубиство. За да не ве запознавам со нечуените страдања што е тешко да се изразат со човечки јазик, ќе ви кажам дека се наоѓам во најголема, најодвратна и најсвирепа беда. И, додаде тој со еден тон на гласот чијашто дива горделивост беше во спротивност со неговите поранешни зборови, не сакам да питам ни помош ни утеха.

- Е! е! Овие два слога што се слушнаа најнапред наместо одговорот на старецот личеа на штракање на штракало. Тој потоа продолжи. - Не присилувајќи ве да ме молите, не засрамувајќи ве, и не давајќи ви ни еден француски сантим, ни една ориенталска пара, ни сицилијански тарим, ни германски хелер, ни руска копејка, ни шкотски фадинг, ни сестерец или обол од стариот свет, ни пјастра од новото време, не давајќи ви ништо во злато, сребро, бакар, хартија, меница, сакам да ве сторам побогат, посилен и поуважен од секој уставен крал.

Момчето поверува дека старецот се здетинил и остана како скаменето, не осмелувајќи се да одговори.

- Свртете се, рече продавачот и наеднаш ја зеде ламбата за да го осветли ѕидот што се наоѓаше спроти сликата, и погледнете ја, додаде тој, оваа шагринска кожа.

Момчето нагло стана и прилично се изненади кога над столот на кој седеше забележа парче шагринска кожа обесена на ѕидот. Таа не беше поголема од кожата на една лисица; но, поради некоја појава, необјаснива на прв поглед, таа кожа, поради длабоката темнина што владееше во дуќанот, фрлаше толку светли зраци што би помислиле на божем некаква си амајлија што требаше да го варди од несреќа, и ѝ се потсмевна во себе. Но, поттикнат од оправдана љубопитност, тоа се наведна сестрано да ја испита кожата, и наскоро ја откри природната причина на таа необична светлина. Црните зрнца на шагринската кожа беа толку грижливо светнати и толку прекрасно бојадисани со темна боја, нејзините црни риги беа толку чисти и јасни, што слично на плоските од граната, нерамнините на оваа ориенталска кожа правеа многу малечки жаришта што силно ја одбиваа светлината. Причината на оваа појава тој математички му ја докажа на старецот, кој, наместо одговор, злобно се насмевна. Поради оваа насмевка на омаловажување, младиот научник поверува дека го измамува некој неранимајко. Не сакаше да однесе в гроб една загатка повеќе, и бргу ја сврте кожата како дете што брза да ги запознае тајните на својата нова играчка.

- А! а! извикна тој, еве го отпечатокот на жигот што ориенталците го наречуваа печатот на Соломон.33

- Вие, значи, го познавате? праша продавачот, чиишто ноздри испуштија две-три колциња воздух што искажаа повеќе мисли отколку најизразитите зборови.

- Дали постои на светов толку прост човек што би поверувал во таа измама? извика момчето налутувајќи се кога ја чу таа нема смеа полна со навредливи подбиви. Зар не знаете, додаде тој, дека ориенталското суеверје ги освети мистичната форма и лажливите зборови на тој амблем што претставува баснословна моќ? Мислам дека не треба да бидам сметан во овој случај за поглупав отколку да зборував за сфингите или за грифоните34 чиешто постоење митологијата тукуречи го усвоила.

- Бидејќи вие сте познавач на ориенталските јазици, продолжи старецот, можеби ќе можете да ја прочитате оваа изрека?

Тој ја принесе ламбата до амајлијата што момчето ја држеше наопаку, и му го сврте вниманието на буквите врежани во ќелиската ткаеница на оваа чудесна кожа, така како да ги донесле со себе животното на кое некогаш му припаѓала таа кожа.

- Признавам, извикна човекот, дека не ми е јасно како можеле толку длабоко да ги врежат овие букви во кожата на едно диво магаре.

И, свртувајќи се нагло кон масите пренатрупани со скапоцености, се чинеше како да бара нешто со очите.

- Што сакате? го праша старецот.

- Нешто со што би ја засекол кожата за да видам дали буквите се втиснати или врежани.

Старецот му ја подаде својата кама на странецот кој ја зеде и се обиде да ја начне кожата таму кај што се наоѓаа испишаните зборови; но, кога го симна тенкиот слој, се појавија буквите толку јасни и толку слични со буквите што беа втиснати на површината на кожата што во тој миг поверува дека ништо не симнал.

- Ориенталското занаетчиство има тајни во кои никој не е посветен, рече тој гледајќи неспокојно во ориенталската изрека.

- Да, одговори старецот, подобро е да им се припише оваа работа на луѓето отколку на господ!

Таинствените зборови беа вака распоредени:

Тоа во превод значеше:

Ако ме имаш, сè ќе имаш.
Но мене ќе ми припадне твојот живот. Господ
така сакаше. Посакај нешто и желбите
ќе ти се исполнат. Но подреди
ги своите желби според својот живот.
Тој е тука. При секоја
желба, јас ќе се скратувам
како твоите денови.
Ме сакаш ли?
Земи. Господ
ќе те послуша.
Амин!

- А вие лесно го читате санскритот, рече старецот. Можеби сте патувале низ Персија или низ Бенгалија.

- Не сум, господине, рече гибајќи ја љубопитно таа симболична кожа, што по својата слаба свитливост беше доста слична на некој метален лист.

Стариот трговец ја врати ламбата на столбот откаде што ја беше зел, фрлајќи врз момчето поглед полн со ладна иронија, како да сакаше да каже: тој не мисли веќе на смртта.

- Дали е ова шега, дали ова е тајна? праша младиот непознат човек.

Старецот мавна со главата и одговори сериозно:

- Не би знаел да ви одговорам. Страшната моќ што оваа амајлија ја дава им ја нудев на луѓето кои имаа повеќе енергија отколку, како што изгледа, ја имате вие; но, макар што се потсмеваа на сомнителното дејство што требаше да го има амајлијата врз нивниот иден живот, никој не смееше да го склучи тој договор што не знам која сила толку кобно го предложила. И јас мислам како тие... се сомневав, се воздржував, и...

- Дури не сте се ни обиделе? праша момчето прекинувајќи го.

- Да се обидам! одговори старецот. Кога би биле на столбот на плоштадот Вандом, дали би се обиделе да скокнете од него? Може ли да се запре текот на животот? Дали човекот можел некогаш да ја спречи смртта? Пред да влезете овде, бевте решиле да извршите самоубиство; но наеднаш ве заинтересира една тајна и ве одвраќа од смртта. Дете! Зар секој ден нема да ви даде некоја загатка поинтересна од оваа? Слушнете! Го видов распуштениот дворец на намесникот.35 И јас тогаш, како вие сега, бев во беда, питав за леб; при сето тоа, дотерав до сто две години и станав милионер: несреќата ми донесе богатство, незнаењето ме поучи. Јас во неколку збора ќе ви откријам една голема тајна на човечкиот живот. Човекот се исцрпува извршувајќи нагонски две дејствија што пресушуваат секаков извор на неговиот живот. Два глагола ги изразуваат сите форми што ги добиваат овие две причини за смртта: сака и може. Меѓу тие два израза на човечката дејност, постои и една друга формула што ја усвојуваат мудреците, и на неа треба да ѝ заблагодарам за среќата и долгиот живот. Желбата нè согорува, а моќта нèуништува; но знаењето го одржува нашиот слаб организам во постојан мир. И така, во мене умре желбата или волјата, што ја уби мислата; движењето или моќта се раствори во природната работа на моите органи. Накусо, јас не го ставив мојот живот во срцето што се кине, ниту во сетилата што отапуваат, туку во мозокот што не се троши и што надживува сè. Ништо претерано не ја разрани ни мојава душа, ни моево тело. Па, пак, го видов целиот свет. Моиве нозе газеа по највисоките планини на Азија и Америка, ги научив сите човечки јазици, и живеев под сите владеења. Му дадов на заем пари на еден Кинез земајќи го како залог телото на неговиот татко, на дадениот збор на Арапинот спиев под неговиот шатор, потпишував договори во сите европски престолнини, и без страв го оставав моето злато во колибите на дивјаците; накусо, сè добивав затоа што сè презирав. Единствената желба ми беше да видам. Зар да се види не е исто што и да се знае?... О, момче, зар да се знае не значи да се ужива интуитивно? Да се открие вистинската суштина на фактот и да се добере до неговата битност? Што останува од некое материјално поседување? идеја. Судете тогаш колку мора да биде убав животот на човекот кој, можејќи да ги втисне сите стварности во својата мисла, ги пренесува во својата душа изворите на среќата, и извлекува од неа илјада идеални насладувања без какви и да било нечистотии на земјата. Мислата е клуч на сите богатства, таа дава радости слични на оние во кои уживаат скржавите, но без нивните грижи. Затоа јас го наткрилував светот во кој моите задоволства секогаш беа духовни уживања. Моите лудости се состоеја во набљудувањето на морето, народите, шумите, планините! Сè видов, но мирно, без замор; никогаш ништо не посакував, сè чекав. Шетав по вселената како по мојата градина. Она што луѓето го нарекуваат жалост, љубов, славољубивост, зла среќа, тага, сето тоа за мене се идеи што ги претворам во мечтаење. Наместо да ги чувствувам, јас ги изразувам, искажувам; наместо да ги оставам да ми го уништат животот, јас ги драматизирам и развивам; јас се забавувам со нив, како кога би читал романи со некои внатрешни очи. Бидејќи никогаш не сум ги заморувал моите органи, уште се чувствувам крепок. Бидејќи мојава душа ја наследи сета сила што не ја злоупотребував, мојава глава е поисполнета отколку моите дуќани. Овде, рече тој удирајќи се по челото, овде се вистинските милиони. Поминувам прекрасни денови фрлајќи разумен поглед во минатото; оживувам цели земји, предели, слики на океани, прекрасни историски личности! Јас имам харем во својата фантазија во кој ги обесчестувам сите жени што не сум ги имал. Често ги гледам вашите војни, вашите револуции, и донесувам суд за нив! О, како можете повеќе да сакате трескаво и лекомислено да му се восхитувате на некое повеќе или помалку црвеникаво тело, на формите повеќе или помалку валчести! Како можете повеќе да ги сакате сите порази на вашите измамени желби отколку прекрасната способност во себе да ја оживувате вселената, отколку огромното задоволство да можете да се движите непречени ни со врските на времето ни со оковите на просторот, отколку задоволството што го чувствувате кога сè ќе прегрнете, кога сè ќе видите, кога ќе се наведнувате на работ од светот за да ги набљудувате другите сфери и да го слушате господ! Ова се, рече тој со громок глас покажувајќи ја шагринската кожа, здружената моќ и желба. Тука се вашите општествени идеи, вашите претерани барања, вашите неумерености, вашите радости што отепуваат, вашите болки што го тераат човекот премногу да преживува; зашто златото можеби не е ништо друго освен жестоко задоволство. Кој може да ја одреди границата каде насладата станува зло, а каде злото сè уште е наслада? Зар најсилната светлина на идеалниот свет не ги милува очите, додека најслабата темнина на физичкиот свет постојано ги разранува. Зар да бидеш мудар не значи да знаеш? А што е лудоста ако не претерана желба или моќ?

- Е, така, убаво, сакам животот да ми биде претерување! рече непознатиот човек грабнувајќи ја шагринската кожа.

- Момче, вардете се, извика старецот неверојатно живо.

- Го бев посветил својот живот на учењето и размислувањето, но тие не можеа ни да ме исхранат, одговори непознатиот човек. Не сакам да бидам измамен ниту со некоја проповед достојна на Сведенборг36, ниту со вашата ориенталска амајлија, ниту со милосрдните усилби што ги правите, господине, за да се задржат во светот во кој за мене нема повеќе живот. Да видиме! додаде тој стегајќи ја грчовито амајлијата со рака и гледајќи во старецот. Сакам вистинска царска гозба, бурна веселба достојна на овој век во кој, како што кажуваат, сè е усовршено! Моите гости нека бидат млади, духовити, без предрасуди и лудо весели! Нека се редат сè посилни и сè покиселкави вина што можат да нè опијат и три дена да не се истрезниме! Оваа ноќ нека биде разубавена со страсни жени! Би сакал занесната и алчна оргија да нè однесе, во кола со четири коњи, од онаа страна на границите на светот, и да не преврти на непознатиот песоклив морски брег: душите можат да се качуваат на небо или да потонуваат во кал, јас не знам дали тие тогаш се возвишуваат или се уриваат, малку ми е грижа! Јас, значи ѝ заповедам на оваа кобна сила сите радости да ми ги слее во една единствена. Да, потребно ми е да ги обгрнам небесните и земјините уживања со еден последен стисок, што ќе ми донесе смрт. Затоа сакам и разуздани антички пирувања по пиењето, и песни што и мртовците би ги разбудиле, и трикратни бакнежи, бескрајни бакнежи чиишто одглас би поминал низ Париз како треска на пожар. Би ги разбудил сопружниците и би ги вдахнал со врел жар што сите би ги подмладил, дури и седумдесетгодишниците.

Силна смеа се разнесе од устата на старецот во ушите на младиот лудак како пеколна врева, и толку силно го счудовиде што замолкна.

- Мислите ли вие, рече продавачот, дека мојот под наеднаш ќе се отвори за да ги пропушти раскошно поставените маси и поканетите од другиот свет? Не, не, млад ветрогоне. Вие го потпишавте договорот, и сè е кажано. Отсега вашите желби ќе се исполнуваат точно, но на штета на вашиот живот. Кругот на вашите денови, претставен со оваа кожа, ќе се стеснува сообразно со силата и бројот на вашите желби, од најслабата до најнеумерената. Браманот од кого ја добив оваа амајлија ми објасни еднаш дека ќе се воспостави некоја таинствена сообразност меѓу судбината и оној што ќе ја има. Вашата прва желба е обична и јас би можел да ја остварам, но оставам за неа да се погрижат настаните на вашиот нов живот. Најпосле, сакавте да умрете? Убаво, вашето самоубиство само е одложено.

Изненаден и речиси разјарен, кога виде дека постојано се подбива со него овој чуден старец чијашто намера наполу човекољубива му се стори јасно пројавена во овој последен подбив, непознатиот човек извика:

- Ќе видам, ќе видам, господине, дали мојата судбина ќе се измени за времето што ми е потребно да ја преминам ширината на кејот. Но, ако не му се потсмевате на еден несреќник, сакам, за да се одмаздам за толку кобна услуга, да се вљубите во некоја танчарка! Тогаш би ја сфатиле среќата што доаѓа од развратниот живот, и можеби безмилосно би го расипале сето богатство што толку филозофски го чувате.

Тој излезе и не ја чу длабоката воздишка на старецот, помина низ салите и слезе низ куќните скали, а по него дебелообразестото момче, кое попусто сакаше да му осветли; трчаше брзо како крадец што и не ја забележа неверојатната растегливост на шагринската кожа, која, станувајќи мека како нараквица, се свитка под неговите алчни прсти и лесно влезе во џебот од неговото палто, кај што тој ја стави речиси несвесно. Излетувајќи низ вратата од дуќанот на улица, тој ги турна трите момчиња што се држеа под рака.

- Животно!

- Глупак!

Тоа беа зборови со кои милно се ословија.

- Еј, ова е Рафаел!

- Многу добро, токму тебе те баравме.

- Што! тоа сте вие?

Тие пријателски зборови дојдоа по навредата штом светлината на уличните фенери, што ги нишаше ветерот, ги осветли лицата на оваа изненадена дружина.

- Драг мој, му рече на Рафаел момчето кое тој за малку не го кутна, ќе појдеш со нас.

- А за што се работи?

- Појди само, патем ќе ти раскажам.

Сакаш-нејќеш, Рафаел го опкружија неговите пријатели, го фатија весело под рака и го одвлекоа кон Мостот на вештините.

- Драг мој, продолжи беседникот, ние сме во потрага по тебе речиси цела една седмица. Во твојот почитуван хотел Сен-Кантен, на чија неподвижна фирма, патем речено, постојано се изменуваат црни и црвени букви како во времето на Жан-Жак Русо, твојата Леонарда ни рече дека си отишол на село. Меѓутоа, не личевме на луѓе што бараат пари, на судски извршители, доверители, пандури итн. Нема никакво значење! Растињак те виде спроти тој ден во театарот Буфон37, ни се поврати надежта, и сè сторивме за да разбереме да не си се загнездил на дрвјата на Елисејските полиња, да не одиш да спиеш за два суа во овие човекољубиви куќи во кои питачите лежат потпрени на затегнатите јажиња, или, во поблагопријатен случај, да не ја поминуваш ноќта во некој будоар. Никаде не те најдовме, ни во протоколот на апсениците на Свети Пелагиј38, ни на списокот на Затворот за поправка39! Бидејќи внимателно ги пребаравме министерствата, Операта, манастирите, кафеаните, библиотеките, полициските списоци, новинските редакции, рестораните, театрите, накусо сите добри и лоши места во Париз, ние ја оплакувавме загубата на човек толку надарен што можевме исто така да го бараме и на дворот и во апсаните. Зборувавме да те канонизираме како јунак на јулските настани! и, чесен збор, те жалевме.

Во тој миг Рафаел преминуваше преку Мостот на вештините со своите пријатели, откаде што, не слушајќи ги, ја посматраше Сена, чија шумна вода се прелеваше на париската светлина. Над оваа река, во која неодамна сакаше да скокне, се беа исполниле прорекувањата на старецот, часот на неговата смрт беше фатално одложен.

- Ние вистински те жалевме! продолжи неговиот пријател со својата беседа. Станува збор за една комбинација во која и тебе те земавме како посилен човек, то ест како човек кој знае да се издигне над сè. Со уставната играчка, драг мој, сега, поописно од кога и да е, се изведуваат кралските марифетлаци. Срамната монархија, што ја собори храбриот народ, беше жена со лошо поведение, со која луѓето можеа да се шегуваат и да пируваат, но татковината е зла и чесна сопруга; сакале или не, мораме да ги прифатиме нејзините крути милувања. Значи, како што знаеш, власта се пресели од Тилери кај новинарите, како што и буџетот го смени квартот, минувајќи од градскиот крај Сен-Жермен во Шосе д'Антен. Но, еве што можеби не знаеш! Владата, то ест аристократијата на банкарите и адвокатите, кои денеска ја претставуваа татковината како што некогаш свештениците ја претставуваа монархијата, почувствуваа потреба да го измамуваат добриот француски народ со нови зборови и стари идеи, по углед на филозофите од сите школи и на силните луѓе од сите времиња. Сакаат да ни влеат во главата кралски народни сфаќања, докажувајќи ни дека е многу подобро да ѝ се платат илјада двесте милиони триесет и три сантими на татковината што ја претставуваат едикојси господа, отколку илјада и сто милиони и девет сантими на кралот кој зборуваше ние место јас. Накусо, основан е весник со некои двесте до триста илјади франкови, со цел да ја води опозицијата што би ги задоволувала незадоволниците, не наштетувајќи му на народното владеење на кралот-граѓанин. Значи, бидејќи ѝ се потсмеваме на слободата исто толку колку и на деспотизмот, на верата колку и на безверјето; бидејќи за нас татковината е престолнина во која идеите се разменуваат и се продаваат на ред, во која секој ден донесува богати ручеци и многубројни глетки, во која ползат развратните блудници, во која вечерите се завршуваат дури утредента, во која љубовта се дава под наем како кола; бидејќи Париз секогаш ќе биде најпрекрасна татковина! Татковина на радоста, слободата, духот, убавите жени, веселниците, добрите вина, кај што камшикот на силата никогаш многу не ќе се почувствува, бидејќи сме блиску до оние што го држат... Тоа ние, вистински приврзаници на богот Мефистофел, го презедовме да го премачкаме јавниот дух, да ги пресоблечеме артистите, да приковеме некоја нова штица на шаторот на владата, да ги излечиме доктринарите40, да ги измамиме старите републиканци, да ги освежиме бонапартистите и да го оживиме центарот, само ако ни биде допуштено во душата да им се смееме на кралевите и народите, да не мораме навечер да мислиме како наутро, и да поминуваме радосен живот како Панирж41 или, по ориенталски, лежејќи на меки перници. Тебе те одредивме да бидеш на чело на таа шегаџиска и чудовишна сила, затоа од овие стапки те водиме на вечера што ја дава основачот на тој весник, еден бивш банкар кој, не знаејќи што да прави со своите пари, сака да ги претвори во дух. Таму ќе те пречекаат како брат, ние ќе те поздравиме како крал на оние бестрашни незадоволници, чијашто остроумност ги открива намерите на Австрија, Англија, или Русија, пред Русија, Англија или Австрија да имаат какви и да е намери! Да, ние ќе те поставиме за суверен на оние умни сили што на светот му даваат луѓе како што се Мирабо, Талеран, Пит, Метерних, најпосле сите овие утешни Криспени42 кои меѓу себе си играат со судбината на некое царство, како што обични луѓе играат домино на по чашка од црешова ракија. Ние те опишавме како најбестрашен брат кој некогаш се фатил во костец со оргијата, со тоа прекрасно чудовиште со кое сакаат да се борат сите силни духови; дури тврдевме дека уште не те победила. Се надевам дека нема да ги изневериш нашите пофалби. Тајфер, нашиот домаќин, вети дека ќе ги надмине бедните разуздани свечености на нашите малечки современи Лукули43. Тој е доволно богат за на ништожностите да може да им даде величина, а на порокот елеганција и умилност. Ме слушаш ли, Рафаел? го праша беседникот запирајќи.

- Да, одговори момчето, помалку изненадено од остварувањето на своите желби отколку од природната поврзаност на настаните.

Иако му беше невозможно да поверува во некое маѓосничко дејство, им се восхитуваше на случајностите на човечката судбина.

- Но ти не кажуваш „да“, како да мислиш на смртта на твојот дедо, му одговори еден од неговите пријатели.

- Ах! одговори Рафаел со наивен тон што ги насмеа овие писатели, надеж на младата Франција. Мислев, мои пријатели, дека треба малку да станеме големи неранимајковци! Досега хулевме на бога за време на пиењето, пијани го одмерувавме животот, за време на варењето на храната ги проценувавме луѓето и настаните. Бевме невини кога стануваше збор за дела, а храбри на зборови; но сега, жигосани со жешкото железо на политиката, треба да влеземе во таа голема темнина и да ги изгубиме своите илузии. Кога човекот верува само во ѓаволот, допуштено му е да жали за рајот на младоста, за времето на наивноста, кога смирено сме го испружиле кон некој добар свештеник за да го примиме светото тело на господ Исус Христос. Ах, драги пријатели, ако силно уживавме во своите први гревови, тоа доаѓаше оттаму што со покајувањето ги разубавувавме и им дававме некоја примамливост, некој вкус, а сега...

- Ох! сега, продолжи првиот собеседник, ни останува...

- Што? праша другиот.

- Злосторството...

- Ете го зборот што е висок како бесилка, и длабок како Сена, одговори Рафаел.

- О! ти не ме разбираш. Јас зборувам за политичките злосторства. Од ова утро сакам да живеам само со еден живот, со животот на заговорниците. Не знам дали тоа расположение ќе потрае и утре; но ноќеска ми се гади од безбојниот живот на нашата цивилизација, едноличен како железничкиот коловоз! Се загреав силно за несреќите на поразот кај Москва, за возбудливите доживувања на Црвениот гусар44 и за животот на контрабандистите. Бидејќи во Франција нема повеќе картузијанци, би сакал барем некој Ботани-Беј45, некоја болница наменета за злите лордови на Бајроните, на кои, откако им го истуткале животот како салфета по ручекот, не им останува ништо друго освен да ја запалат својата сопствена земја, да си истрелаат куршум в глава, да коваат републикански заговори или да бараат војна...

- Емиле, му рече огнено на беседникот соседот на Рафаел, чест да немам, да не беше јулската револуција, би се запопил да живеам како животно во некое зафрлено село, и...

- И би го читал молитвеникот секој ден?

- Да.

- Ти си занесеник.

- Сепак, читаме весници.

- Не е лошо! за еден новинар. Но, запомни, одиме низ маса од платеници. Гледаш, новинарството е вера на современото општество, напреднавме...

- Како?

- Свештениците не мораат да веруваат, народот уште помалку...

Прикажувајќи си така, како чесни луѓе што одамна ја познаваат De Viris illustratibus, стигнаа во една палата во улицата Жубер. Емил беше новинар кој повеќе се прославил со безделничење отколку другите со успеси. Смел критичар, полн со жар и со зајадливост, тој ги имаше сите одлики што му ги допуштаа неговите мани. Отворен и шегаџија, тој ги боцкаше пријателите, кога беше со нив очи в очи, но решително и чесно ги бранеше кога беа отсутни. Не се грижеше за ништо, дури ни за својата иднина. Секогаш без пари, беше неверојатен мрзливко, како сите луѓе од некоја вредност, фрлајќи им цела една книга, содржана во една реченица, в лице на луѓето што не знаеја да кажат ниедна реченица во нивната книга. Многу ветуваше, но никогаш не ги исполнуваше своите ветувања. Од својот имот и од својата слава направи перница за спиење, изложувајќи се на опасност во староста да се разбуди в болница. Инаку, за пријател би отишол и на губилиште. Циничен фалбаџија, а наивен како дете, тој работеше само кога ќе му се посакаше или кога неволјата ќе го присилеше.

- Ќе приготвиме, според зборовите на учителот Алкофрибас46, полна маса од весела гозба, му рече тој на Рафаел покажувајќи му ги саксиите со цвеќиња што мирисаа и ги освежуваа скалилата.

- Ги сакам добро затоплените предворја украсени со богати ќилими, одговори Рафаел. Во Франција раскошот ретко се појавува уште во ходникот. Тука се чувствувам како прероден.

- Горе ќе пиеме и уште еднаш ќе се провеселиме, кутар мој Рафаел. Ајде! продолжи тој, се надевам дека ќе победиме и дека сите ќе ги згазиме.

Потоа, со еден подбивен гест ги покажа поканетите влегувајќи во салонот кој блескаше од позлата и светлина, и кај што веднаш ги пречекаа најпознатите момчиња од Париз. Едниот беше покажал дека има оригинална дарба и со својата прва слика се натпреваруваше со прочуените сликари од времето на Царството. Еден друг беше објавил еден ден порано книга полна со свежина, проникната со некој вид презир кон литературата, книга што ѝ откриваше нови патишта на современата школа. Малку подалеку, еден вајар, чиешто мошне сурово лице пројавуваше силна дарба, разговараше со еден од оние ладни подбивачи, кои, според околностите, ту на никој не ја признаваа надмоќноста, а ту ја признаваа на секого. Тука, нашиот најдуховит карикатурист, со пакосни очи, со зајадливи усни, демнеше остроумни шеги за да ги изрази со неколку потези на моливот. Таму, оној млад и смел писател, што, подобро од кој и да е, ја извлекуваше суштината на политичките мисли или, како од шега, концизно го опишуваше духот на некој плоден писател, разговараше со оној поет чиишто творби би ги фрлиле во сенка сите дела на нашето време кога дарбата би му била силна колку и омразата. И двајцата се обидуваа да не зборуваат вистина, а да не лажат, љубезно ласкајќи си еден на друг. Еден прочуен музичар во си бемол, и со подбивен глас, утешуваше еден млад политичар кој падна тука неодамна од бината не повредувајќи се ни најмалку. Тука беа млади писатели без стил крај младите писатели без идеи, а прозни писатели полни со поезија крај прозаичните поети. Гледајќи ги тие некомплетни суштества, еден кутар приврзаник на Сен-Симон, толку наивен што веруваше во својата доктрина, ги здружуваше од љубов спрема ближните, сакајќи без сомневање да ги преведе во својата вера47. Најпосле, тука беа и двајца-тројца ученици, што го умртвуваа разговорот, и неколку писатели на водвили, готови да ги истурат оние краткотрајни искри слични на дијамантските искри, без топлина и светлина. Неколку необични луѓе, смеејќи им се во душата на оние што се согласуваат со нив во восхитот и презирот кон луѓето и нештата, се занимаваа веќе со дволична политика, ковајќи заговор против сите системи, не изјаснувајќи се ниту за еден. Оној површен критичарски драскач, кој не се восхитува од ништо, кој се исекнува за време на пеењето во театарот Буфон, кој вика браво пред сите, а им противречи на оние што би го претекнале во давањето на неговото мислење, беше тука и гледаше да ги приграби зборовите на духовитите луѓе. Меѓу овие поканети гости пет беа од иднината, десетина од нив ги очекуваше некоја доживотна слава; другите можеа, како сите луѓе од средна вредност, да си ја кажат еден на друг прочуената лага на Луј XVIII: Слога и заборав48. Домаќинот беше грижливо весел, како човек што треба да потроши две илјади талири. Одвреме-навреме, тој нестрпливо ќе погледнеше кон вратата на салонот очекувајќи оттаму еден поканет гостин што сè уште не доаѓаше. Наскоро се појави еден мал шишко што го пречекаа со ласкави извици: тоа беше нотарот кој истото утро си ги сврши сите работи околу основањето на весникот. Еден собар во црна ливреја ја отвори вратата на големата трпезарија, каде што секој слободно си го побара своето место на големата маса. Пред да ги напушти салоните, Рафаел ги погледна последен пат. Неговата желба беше секако наполно остварена. Собите беа послани со свила и злато. Раскошни разгранети свеќници со многубројни свеќи го осветлуваа и најмалото делче на позлатените украси по ѕидовите, прекрасните резби во бронза и раскошните бои на мебелот. Ретките цвеќиња ширеа волшебма миризба од неколкуте масичиња уметнички изработени од бамбусова трска. Сè оддаваше едноставна отменост, дури и тапетите; накусо, во сè имаше од онаа поетска умилност чиишто чари мораа да дејствуваат врз фантазијата на човекот без пари.

- Сто илјади ливри доход - навистина убаво објаснување на катихизисот и прекрасно ни помагаат да го применуваме моралот! рече тој воздивнувајќи. О! да, мојата доблест без волја оди пеш. За мене, пороци се: мансарди, излитени алишта, сива шапка сред зима, и долгот на вратарот. Ах! сакам да проживеам во овој раскош една година, или шест месеци, колку-годе, а потоа да умрам. Барем ќе запознам, ќе истрошам, ќе проживеам илјада животи.

- О! - му рече Емил кој го слушаше, ти сметаш за среќа кола со две седишта на некој менувач. Оди, наскоро би ти здодеало богатството кога би увидел дека ќе те лишат од можноста да станеш повисок човек. Дали уметникот се колеба некогаш меѓу сиромаштијата на богатството и богатството на сиромаштијата? Зар нам не ни се потребни постојани борби? Затоа, подготви си го желудникот, погледни, рече тој покажувајќи му го со херојско движење на раката величествениот, свет и блажен изглед на трпезаријата на среќниот капиталист. Овој човек навистина се потруди да собере пари само за нас. Зар тоа не е некој вид сунѓер, од редот на полипите, што природонаучниците го заборавиле и што треба внимателно да се исцеди пред да почнат да го цицаат наследниците? Зар не сметаш дека е прекрасен стилот на барелјефите со кои се украсени ѕидовите? А лустерите и сликите, каков раскош и со колкав вкус! Кога би им се поверувало на завидливците и на оние на кои им е битно да ја разголуваат заднината на животот, овој човек за време на Револуцијата отепал еден Германец и неколку други лица, имено, како што велат, својот најдобар пријател и неговата мајка. Можеш ли да веруваш дека побелениот и уважен Тајфер можел да ги изврши тие злосторства? Тој оддава изглед на мошне добар човек. Погледни само колку блескаат сребрените садови, а зар секој зрак со кој светат би бил за него нож в срце?... Токму тоа! Би требало понапред да се верува во Мухамед. Кога светот би имал право, тогаш овие триесет благородни и надарени луѓе би требало да ја јадат утробата и да ја пијат крвта на едно семејство. А ние двајца, наивни и воодушевени момчиња, би биле соучесници во злосторството! Ми дојде да го прашам нашиот капиталист дали е чесен човек.

- Не сега! извика Рафаел, туку кога ќе биде мртов пијан. Кога ќе вечераме.

Двајцата пријатели седнаа смеејќи се. Веднаш, и со поглед побрз од зборот, секој гостин си го плати својот долг на восхит кон раскошниот изглед на долгата маса, бела како наслојка од нов снег, врз која симетрично беа поставени садови за на маса украсени со златни валчести кифли. Кристалите се прелеваа во одблесоците на ѕвездести бои на виножитото, свеќите ги крстосуваа во бесконечност своите светлини, јадењата ставени под сребрените куполи ги дразнеа апетитот и љубопитноста. Се зборуваше мошне малку. Соседите се гледаа. Виното од Мадера одеше од рака на рака. Потоа се појави првото јадење во својот полн блескот, што би му правело чест на Камбасерес49, а што би го славел Брија-Саварен50. Бордовските и бургундските вина, бели и црни, се служеа колку што ти душа сака. Овој прв дел од гозбата можеше во секој поглед да се спореди со првиот чин на класичната трагедија. Во вториот чин тие станаа малку подрдорливи. Секој гостин доста испи менувајќи ги по своја желба домашните вина, така што дојде до бучни разговори тогаш кога ги однесоа остатоците на ова прекрасно јадење; некои бледи чела се вцрвенија, многу носови почнаа да црвенеат, лицата се запалија, а очите блескаа. За време на оваа зора од пијанство, разговорот остана во границите на пристојноста; но малку по малку, од сите усти излетуваа шеги и зајадливи досетки; потоа озборувањето ја исправи полека својата змиска главичка и прозбори со својот умилен глас. Овде-онде по некој молчеливец потслушнуваше внимателно, сакајќи да остане трезен. Второто јадење ги затекна духовите сосема загреани. Сите јадеа зборувајќи, зборуваа јадејќи, пиеја не водејќи сметка за количеството на испиената течност бидејќи пијалаците беа толку чисти и миризливи, а примерот на другите толку заразен. Тајфер посака да ги раздвижи гостите и заповеда да се изнесат опасните ронски вина, топлиот токаец, старото опојно русијонско вино. Разјарени, како коњи во поштенска кола при тргнување од станица, овие луѓе, раздразнети од нестрпливо очекуваниот шампањ, но обилно послужуван, започнаа да зборуваат глупости што никој не ги следеше и да раскажуваат приказни кои немаа слушатели, започнувајќи ги по стотен пат оние прашања на кои никој не одговара. Самата оргија го пушти својот полн и силен глас, глас составен од сто неразбирливи врескоти што се подзасилуваа како крешчендо51 на Росини. Потоа дојдоа на ред лукави здравици, фалења, предизвикувања. Сите се откажаа од фалење на своите лични особини за да ги фалат особините на бурињата, бочвите и каците. Се чинеше како секој да има по два гласа. Настана еден момент кога сите господари зборуваа во исто време, а слугите се смееја. Но таа бркотија од зборови, во која парадоксите сомнително блескаа, вистините смешно преправени се судираа низ вресокот, низ претходни решенија, низ неприкосновени пресуди и будалштини, како што сред бој се крстосуваат ѓулиња, куршуми и картеч, навистина би заинтересирала некој филозоф со настраноста на мислите, или би зачудила некој политичар со необичноста на системите. Тоа во исто време беше и книга и слика. Филозофии, вери, етики, толку различни на разни географски ширини, владеења, накусо - сите големи дела на човечката интелигенција паѓаа под коса долга како косата на времето, и можеби тешко би пресудиле дали со неа косела пијаната мудрост, или мудрото и проникливо пијанство. Понесени од некој вид луња, овие духови, разјарени како море на стрмни карпи, се чинеше како да сакаат да ги разнишаат сите закони меѓу кои се брануваат цивилизациите, угодувајќи ѝ така, и несвесно, на волјата на господ бог, кој ги остава во природата и доброто и злото, задржувајќи ја само за себе тајната на нивната постојана борба. Жестоко и смешно, нивното расправање личеше на самовилско оро на интелигенциите. Меѓу тажните шеги на овие чеда на Револуцијата, по повод излегувањето од печат на еден весник, и беседите на веселите пијаничишта, по повод на раѓањето на Гаргантуа, се наоѓа цела една бездна што го разделува XIX од XVI век, кој весело го подготвуваше уривањето, додека нашето столетие се смее сред урнатините.

- Како се вика она момче таму? праша нотарот покажувајќи на Рафаел. Ми се чини како да слушнав дека го викаат Валентин.

- Доста, што ми плампотите со вашиот Валентин напросто? подвикна Емил смеејќи се. Рафаел де Валентин, ве молам! Ние носиме златен орел во црно поле, со клунот и канџите на челустите, со прекрасна девиза: Non cecidit animus! Ние не сме најденче, туку потомок на императорот Валенсиј, предок на Валенсињаните, основач на двете Валенсии, шпанската и француската, законит наследник на Источното царство. Го оставивме Мухамеда да владее во Цариград само затоа што така сакавме и зашто немаме пари и војска.

Емил нацрта круна со својата вилушка, во воздухот, над главата на Рафаел. Нотарот се замисли за миг, па веднаш потоа продолжи да пие и направи еден гест како да сакаше да признае дека му било невозможно да ја сфати врската меѓу својот клиент и Валенсии, Цариград, Мухамед, императорот на Валенсии, лоза на Валенсињаните.

- Уништувањето на оние мравјалници што се викаа Вавилон, Тир, Картагина и Венеција, што постојано ги газел по некој џин, на поминување, нели е предупредување на човекот од страна на некоја сила што се подбива? праша Клод Вињон, кој личеше на роб купен да пишува како Босие, добивајќи по половина франк од ред.

- Можеби Мојсиј, Сила, Луј XI, Ришелје, Робеспјер и Наполеон се еден ист човек што се појавува во разни цивилизации, како комета на небото! одговори еден ученик на Баланш.52

- Зошто да се испитува провидението? праша Каналис53, творец на балади.

- Види, ете го провидението, извика критичарскиот драскач прекинувајќи го. Не познавам ништо порастегливо на светот.

- Но, господине, Луј XIV изгуби повеќе луѓе при копањето на Монтенонскиот водовод отколку Конвентот при праведниот разрез на данокот, национализирањето на Франција и при еднаквата поделба на наследството, зборуваше Масол, момче кое стана републиканец затоа што немаше едно „де“ пред своето име.

- Господине, му одговори Моро, велепоседник од Оаз, вие што пиевте крв место вино, сакате ли овој пат секому да му ја оставате главата на рамениците?

- Зошто? Зар принципите на општествениот поредок не заслужуваат некоја жртва?

- Биксиу! Еј! Овој републиканец мисли дека главата на овој велепоседник би била жртва, едно момче му рече на својот сосед.

- Луѓето и настаните не се ништо, ја продолжи републиканецот својата теорија икајќи, во политиката и во филозофијата нема ништо друго освен принципи и иде.

- Ужасно! Зар не би ви било најмалку жал да ги истепате своите пријатели поради едно ако?

- Е! господине, човекот што го гризе совеста е вистински злосторник, бидејќи има некој поим за добродетелта, додека Петар Велики и војводата од Алба54 беа системи, а гусарот Монбар55, организација.

- Но, зар општеството не може да се лиши од вашите системи и од вашите организации? праша Каналис.

- О! Така е, извика републиканецот.

- Е, ми се гнаси кога ќе помислам на вашата глупа република! Ни петел не може мирно да исечеме, а во него да не најдеме аграрен закон.

- Твоите принципи се прекрасни, мал мој Бруте, што си исполнет со грутки! Но ти личиш на мојот собар: тој угурсуз толку е обземен од силно чувство на чистота што би одел сосема гол, кога би го оставил да ми ги исчисти алиштата како што знае тој.

- Вие сте простаци, би сакале со чепкалка да чистите една нација, одговори републиканецот. Според вашето мислење, правдата би била поопасна од крадците.

- Е! е! извикна адвокатот Дерош.

- Ама се здодевни со својата политика! рече нотарот Кардо. Затворете ја вратата! Нема знаење и добродетел што би вределе капка крв. Кога би сакале да извршиме ликвидација на вистината, можеби би нашле дека банкротирала.

- Ах! помалку би нè чинело, без сомневање, кога би се забавувале во несреќата, отколку да се караме во доброто. Затоа сите беседи, изговорени на бината за последните четириесет години, би ги дал за една пастрмка, за еден расказ на Перо или за една скица на Шарле.56

- Сосема имате право! подајте ми шпаргли! Бидејќи, на крајот на краиштата, слободата донесува анархија, анархијата води кон деспотизмот, а деспотизмот ја враќа слободата. Милиони луѓе ги изгубиле своите животи не извојувајќи победа за ниеден од овие ситеми. Зар тоа не е вртење во круг во кој постојано се врти моралниот свет? Кога човекот ќе поверува дека се усовршил, тој само ги преместил нештата од едно на друго место.

- О! о! извикна Кирси, писател на водвили, тогаш, пијам за здравјето на Карло X, татко на слободата!

- Зошто да не? рече Емил. Кога деспотизмот е во законите, слободата се наоѓа во наравите, и обратно.

- Да пиеме во чест на глупавата моќ што ни даде толку моќ над глупаците! рече банкарот. Е! драг мој, Наполеон ни остави барем слава! извикна еден поморски офицер кој никогаш не излегол од Брест.

- Ах! слава, тажна стока. Се плаќа скапо, а не се чува. Нели е таа себичност на големите луѓе, како што среќата е саможивост на глупаците.

- Господине, вие сте мошне среќен.

- Оној што прв ги измислил рововите навистина е слабак, бидејќи општеството им донесува корист само на бессилните. Наоѓајќи се на двете крајни точки на моралниот свет, дивјакот и мислителот чувствуваат еднаква одвратност кон сопственоста.

- Прекрасно! извикна Кардо. Да немаме сопственост, како ќе ги составуваме договорите кај нотарите?

- Овој грашок е прекрасен до неверојатност!

- И, утредента, попот го најдоа мртов во постелата...

- Кој зборува за смртта? Не шегувајте се! Имам вујко.

- Вие би се помириле, без сомневање, со тоа да го изгубите.

- Прашањето не се ни поставува.

- Слушајте ме, господа! КАКО СЕ ОТЕПУВА ВУЈКО. Пст! (Слушајте! Слушајте!) Имајте прво крупен и дебел вујко, барем од седумдесет години, тоа се најдобрите вујковци. (Мешаница). Дајте му, под каков и да е изговор, да јаде паштета од џигерот на гуска.

- Е! Вујко ми е висок и сув човек, скржав и умерен во јадење и пиење.

- А! тие вујковци се чудовишта што го злоупотребуваат животот.

- И, продолжи тој со вујковците, известете го, за време на варењето на храната, дека неговиот банкар банкротирал.

- Ако издржи?

- Пуштете тогаш кај него некоја убава девојка!

- А, ако е...? праша другиот правејќи одречно движење.

- Тогаш, тоа не е вујко, вујковците по правило се палави.

- Гласот на Малибран57 загуби два тона.

- Не, господине.

- Да, господине.

- О! о! Да и не. Зар тоа не е повест на сите верски, политички и литературни расправи? Човекот е палјачо што игра врз понори!

- Ако добро ве разбирам, јас сум глупак.

- Напротив, затоа што не ме разбирате.

- Образование, прекрасна бесмислица! Хајнефетермах го качи бројот на печатените томови на повеќе од милијарда, а човечкиот живот не дозволува да се прочитаат ни сто педесет илјади. Објаснете ми тогаш што значи зборот образование? За едни, образованието се состои во тоа да ги знаат имињата на коњот на Александар, на кучето Беречило, на благородникот од Акорд58, а да не ги знаат имињата на луѓето што го измислиле салџиството и порцеланот. За други, да бидеш образован значи да знаеш да го изгориш тестаментот и да живееш како чесен човек, сакан, почитуван, место повторно да крадеш часовник, со пет отежнувачки околности, и да бидеш погубен на плоштадот Грев, намразен и усрамен.

- Дали Натан ќе остане?

- Ах! господине, неговите соработници се мошне духовити.

- А Каналис?

- Тој е голем човек, да не зборуваме за него.

- Вие сте пијан!

- Непосредна последица на уставот е слабеење на интелигенцијата. Уметностите, науките, спомениците, сето тоа го разјадува некое страшно чувство на себичност, нашата сегашна лепра. Триста ваши буржуи што удобно седат на клупи, ќе мислат само на садењето тополи. Деспотизмот незаконито создава големи нешта, слободата не сака да се заложи законито да сработи ситни нешта.

- Вашата школа за меѓусебно поучување произведува банкноти од сто суи од човечко месо, се замеша еден апсолутист. Народот во кој сите вие би биле подеднакво образовани ја губи индивидуалноста.

- А зар не е целта на општеството секому да му овозможи благосостојба? праша приврзаникот на Сен-Симон.

- Кога би имале доход од педесет илјади ливри, не би ни помислувале на народот. Ако имате благородна љубов кон човештвото, тогаш одете на Мадагаскар: таму ќе најдете еден мал прекрасен народ, и сосема нов за сен-симонизирање, распределување и проучување; но, овдека, секој влегува сосема природно во својата дупка, како клинот во својата дупка. Вратарите се вратари, а простите луѓе се глупаци на кои не им е потребно именувањето од страна на езуитскиот собор. Ах! ах!

- Приврзаник ли сте на Карло X?

- Зошто не? Го сакам деспотизмот, во него има извесен презир кон човечкиот род. Јас не ги мразам кралевите. Тие се толку интересни! Да се седи на престолот во една соба на триесет милиони милји од сонцето, зар тоа не е нешто?

- Но да ги изложиме накусо главните недостатоци на цивилизацијата, зборуваше научникот кој, за да го просвети невнимателниот вајар, ја започна расправата за почетокот на општеството и за домородечките народи. При создавањето на народите, силата беше во некоја рака материјална, една, груба; потоа, со зголемувањето на собирите, владите, со поголема или помала вештина, постепено ја слабееле првобитната власт. Така, во древното минато, силата ја претставуваше теократијата; свештеникот држеше и меч и кадилница. Подоцна, имаше два чина: првосвештеникот и кралот. Денеска, нашето општество, што претставува краен израз на една цивилизација, ја раздели моќта според бројот на сврските и дојдовме до силите што се викаат индустрија, мисла, пари, збор. Бидејќи моќта не е веќе единствена, таа постојано води кон распаѓање на општеството, кое освен интерес нема други пречки. Затоа не се потпираме ниту на верата ниту на материјалната сила, туку на интелигенцијата. А дали книгата чини колку и мечот? За расправањето колку дејствувањето? Тука е проблемот.

- Интелигенцијата отепа сè, извика приврзаникот на Карло X. Нема што, неограничената слобода ги води народите кон самоубиство, здодевно им е во победата, како на Англичанецот кој има милиони.

- Што ново имате да ни кажете? Денеска ги исмеавте сите сили, дури и одрекувањето на господ стана обична работа! Не верувајте повеќе! И така нашиов век личи на стар султан што пропаднал од развратен живот! Најпосле, вашиот лорд Бајрон, во своето последно поетско очајание, ги опеа злосторничките страсти.

- Знаете ли вие, му одговори Бјаншон наполно пијан, дека поради помала или поголема доза на фосфор човекот станува гениј или злосторник, духовит или глупав, чесен или злосторник?

- Може ли така да се зборува за добродетелта? извика Кирси. За добродетелта, предмет на сите театарски пиеси, со која се завршуваат сите драми, што е основа на сите судови.

- Доста, животно едно! Твојата добродетел е Ахил без петица! рече Билсиу.

- Сипете!

- Сакаш ли да се обложиме дека без издив до капка ќе испијам шише шампањ?

- Ама си духовит! извика Биксиу.

- Пијани се како змија, рече еден младич, кој сериозно му даваше на својот елек да пие.

- Да, господине, денешното владеење се состои во владеењето на јавното мислење.

- Мислење? па тоа е најпорочна блудница! Ако добро ве разбрав, моралистите и политичарите би требало секогаш да ги стават вашите закони пред природата, а мислењето пред совеста. Слушнете, сè е вистинито, сè е лажно! Ако општеството ни дало меки перници, тоа секако ја надоместило таа услуга со костобол, како што ни дало парнична постапка за да ја ублажи правдата, а катар како надомест за кашмирски шал.

- Чудовиште! рече Емил прекинувајќи го човекомразецот, како можеш да ја кудиш цивилизацијата со вино, со толку прекрасни јадења и преполнета трпеза? Касај го срнакот за нозе и златните рогови, ама не касај ја својата мајка.

- Јас ли сум виновен што католицизмот успева да натурка милион богови во вреќа од брашно, што републиката секогаш завршува со некој Наполеон, што кралството се наоѓа меѓу убиството на Анри IV и судењето на Луј XVI, што либерализмот станува Ла Фајет?

- Го гушнавте во месец јули?

- Не.

- Тогаш, молчете, скептику!

- Скептиците се најсовесни луѓе.

- Тие немаат совест.

- Што велите? тие имаат барем две совести.

- Да се шпекулира со небото! господине, тоа е навистина трговска замисла. Старите вери беа само среќен развој на телесното уживање; но ние, ние ги развивме душата и надежта; тоа е напредок.

- Е! драги пријатели, што можете да очекувате од едно столетие заситено од политика? рече Натан. Каква беше судбината на Историјата на чешкиот крал и неговите седум дворци59, таа најпрекрасна бајка?

- Каква? вресна критичарскиот драскач од другиот крај на масата. Тоа се реченици на среќа нафрлени, вистинско дело за Шарантон.60

- Вие сте глупак!

- Вие сте неранимајко!

- О! о!

-А! а!

- Ќе се степаат.

- Не.

- Утре ќе се пресметаме, господине.

- Веднаш, одговори Натан.

- Де! де! вие сте двајца глупаци.

- А вие третиот! рече предизвикувачот.

- Не можат ни да се кренат.

- Ах! Можеби не се држам исправен! одговори воинствениот Натан исправувајќи се како некое нерешително еленче.

Тој тапо погледна во масата, а потоа, како изморен од тој напор, одново падна на столот, ја наведна главата и занеме.

- Зар не би било интересно, му рече критичарскиот драскач на својот сосед, да се тепам поради дело што никогаш не сум го видел ниту сум го читал? - Емил, чувај си го палтото, твојот сосед бледнее, рече Биксиу.

- Кант, господине! Уште еден балон пуштен во воздух за да ги забавува будалите! Материјализмот и спиритуализмот се две прекрасни ракети со помош на кои шарлатаните фрлаат од катедра иста пердувна топка. Дали господ е во сè како што мисли Спиноза, или сè произлегува од господ, според свети Павле... глупаци! Зар не правиме исто движење кога отвораме или затвораме некоја врата? Дали јајцето се создава од кокошка или кокошката од јајцето? (подајте ми малку од месото од пајка!) Ете, тоа е целата наука.

- Мисир ниеден, му довикна научникот, прашањето што го поставуваш е решено со еден факт.

- А со кој?

- Професорските катедри не се создадени заради филозофијата, туку филозофијата заради катедрите. Стави ги очилата и читај го буџетот.

- Крадци!

- Глупаци!

- Никаквеци!

- Будали!

- Каде, освен во Париз, ќе најдете толку жива, толку брза размена на мислите, извикна Биксиу со длабок баритон.

- Ајде, Биксиу, изведете ни некоја класична лакрдија. Ве молам, која карикатура!

- Сакате ли нешто за XIX век?

- Слушајте!

- Тишина!

- Ставете катинар на муцките!

- Ќе замолчиш ли, грделијо грда!

- Дајте му вино, и нека замолкне тоа детиште!

- Тебе ти е ред, Диксиу!

Уметникот до грло го запетла своето црно палто, ги стави жолтите ракавици и ги набра брчките на челото за да имитира Смотра на два света,61 гледајќи шашливо; но вревата му го поклопи гласот и беше невозможно да се фати макар и еден збор од неговото потсмевање. Ако не го прикажал столетието, ја прикажа барем Смотрата, бидејќи ни себеси не се слушаше.

Крајот на вечерата излезе како во некоја самовилска бајка. На масата беше голем украсен сад од позлатена бронза, изработен во работилницата на Томир62. На високите фигури, што еден прочуен уметник ги изработил во форми што се сметани во Европа како совршенство од убавина, се наоѓаа купишта од јагоди, ананас, свежи урми, жолто грозје, сини праски, портокали донесени со брод од Сетубал, нарови, кинеско овошје, накусо сите прекрасни изненадувања, потоа. чудесни колачиња, највкусни слатки, најзанесни убави јадења. Боите на тие гурмански слики беа истакнати со блескот на порцеланските садови, со блескави златни украси, со изрези на вазните. Умилна како тековните реси на Океанот, зелена и лесна, пената ги китеше пејзажите на Пусен, пресликани на порцеланот во Севр. Територијата на некој германски кнез не би можела да го плати овој разуздан раскош. Изобилно и во нови форми, одново изнесоа сребро, седеф, злато, кристали; но затапените очи и дрдорливата треска на пијанство одвај им овозможија на гостите нејасно да ја наѕрат оваа магија достојна на ориенталските приказни. Десертните вина внесоа свои миризби, пламени, силни љубовни напивки, волшебни пари што произведуваат некој вид духовна илузија, а чиишто силни врски ги сопираат нозете и рацете ги прават тромави. Започна нападот врз пирамидите од овошје, гласовите се повишија, вревата порасна. Немаше повеќе разбирливи зборови, чашите пркотеа, ечеше свирепа смеа. Кирси грабна еден рог и почна да труби. Тоа личеше на знак што го дал ѓаволот. Ова споулавено друштво силно крескаше, свиркаше со уста, пееше, викаше, рикаше, грмеше. Би се насмеале гледајќи како луѓето со весела природа стануваат стушени, како последен чин на трагедиите на Кребијон63, или фантазери, како морнарите, кога се возат со кола. Итрите луѓе им ги соопштуваа своите тајни на љубопитните кои не слушаа. Натажените луѓе се смешкаа како балерина кога на врвот на прстите ги завршува своите вртења околу себе. Клод Вињон се реваше како мечка во кафезот. Блиските пријатели се тепаа. Сличноста со животните, испишана на човечките лица, а што филозофите толку грижливо ја докажаа, се покажуваше нејасно во гестовите и во држењето на телото. Ако се затекнеше тука некој Биша64, трезен и на гладно срце, ќе најдеше готова градба за цела една книга. Домаќинот, чувствувајќи дека е пијан, не смееше да стане, но со неподвижна гримаса им ги одобруваше будалштините на своите гости, настојувајќи да го зачува изгледот на пристоен и гостољубив човек. Неговото широко лице, што стана црвено и помодрено, речиси виолетово, и што беше страшно да се погледне, му се придружуваше на општото нишање на движењата слични на нишањето на лаѓа околу својата оска по должината и на нишањето на едрилица околу напречната оска.

- Ги истепавте ли? го праша Емил.

- Се зборува дека смртната казна ќе биде укината, благодарение на Јулската револуција, одговори Тајфер кој ги крена веѓите, добивајќи истовремено и лукав и глупав изглед.

- А дали ги гледате некогаш во сон? праша Рафаел.

- Работата е застарена! рече убиецот полн со злато.

- А на неговиот гроб, извикна Емил со покосен тон, каменорезецот ќе изреже: минувачи, пуштете некоја солза во знак на сеќавање на него! О! продолжи тој, со задоволство би му дал сто суи на математичарот кој со помош на алгебарска равенка би докажал дека постои пекол.

Тој фрли нагоре една паричка извикнувајќи:

- Ако биде лице, има господ!

- Не гледајте, продолжи Рафаел грабнувајќи ја паричката, што знам? случајноста знае да се пошегува.

- За жал! продолжи Рафаел со тажно шеговит глас, не гледам каде можам да стапнам со нога меѓу геометријата на неверникот и Оченашот на папата! Остави го тоа! да пиеме! Пиењето е, мислам, пророштво на божественото шише и служи како заклучок на Пантагруел.

- На Оченаш му ги должиме, одговори Рафаел, нашите уметности, споменици, можеби и науки, и, едно уште поголемо добродетелство, нашите современи управи во кои едно големо и плодно општество прекрасно го претставуваат петстотини интелигенции, во кои спротивните сили се поништуваат оставајќи ја сета власт на цивилизацијата, џиновската кралица која го заменува кралот, таа стара и страшна личност, некој вид лажна судбина што ја создал човекот меѓу небото и себе. Спрема толку изработени дела, атеизмот изгледа како јалов костур. Што велите на тоа?

- Мислам на потоци од крв што ја пролеа католицизмот, рече ладно Емил. Тој ги зема нашите жили и нашите срца за да направи втор потоп. Но не е важно! Секој човек што мисли треба да оди под знамето на Христос. Само тој ја одмазди победата на духот врз материјата, само тој поетски ни го откри посредниот свет што не разделува од господ.

- Ти веруваш? продолжи Рафаел и му се насмевна со некој неодреден поглед на пијан човек. Значи, да не се засрамиме, да ја наздравиме прочуената здравица: Diis ignotis65!

- И ги испразнија своите чаши на знаењето, јаглената киселина, миризбите, поезијата и неверувањето.

- Кога господата би сакале да прејдат во салонот, таму ги чека кафе, рече главниот келнер.

Тогаш речиси сите гости пливаа во слаткото блаженство во кое духовните светлини гаснат, во кое телото, ослободено од својот тиран им се предава на занесните уживања на слободата. Едните, крајно пијани, беа стушени и се мачеа да доловат некоја мисла што ќе им посведочи дека постојат; другите, клапнати сред тешкото варење, се откажаа од движење. Неуморните беседници сè уште изговараа нејасни зборови што и самите не ги разбираа. По некој рефрен ќе се огласеше како шум од некој механизам што е присилен да го заврши својот живот, вештачки и без душа. Тишината и вревата чудно се беа здружиле. Сепак, слушајќи го ѕвонливиот глас на слугата, кој место домаќинот им ги објавуваше новите радости, гостите станаа, влечејќи се, придржувајќи се или носејќи се едни со други. Целата дружина застана за миг на прагот, неподвижна и маѓепсана. Оние нечуени наслади од гозбата избледеа пред волшебната глетка што домаќинот ја подготви за нивното најсладострасно чувство. Под блескавите свеќи на еден златен лустер, околу масата пренатрупана со позлатена сребренарија, се покажаа група жени пред вчудовидените гости чиишто очи болснаа како дијаманти. Тие имаа прекрасни накити, но уште поволшебни беа нивните занесни убавини пред кои се губеа сите чуда на оваа палата. Страсните очи на тие девојки, прекрасни како самовили, имаа повеќе жар отколку светлина под која блескаа свилестите одблесоци на тапетите, белината на мермерот и нежните испакнатини на бронзените фигури. Му согоруваше срцето на човекот кога ќе ги видеше големите спротивности на нивните бујни коси и нивните однесувања, сосема различни од нивните чари и својства. Тоа беше ограда исплетена од цвеќиња, измешана со рубини, сафири и бисери; црни ѓердани околу вратовите бели како снег, лесни свилени појаси што се лелееја како пламени врз кулата светилник, горди чалми, туники скромни, а предизвикувачки. Во тој харем имаше чари за сечии очи, наслади за сечии нарави. Наместена за да занесува, една балерина изгледаше како без превез, под најзалелеаниот кашмир. Овде некоја проѕирна ткаенина, таму свила што се прелева, скриваа или откриваа таинствени совршенства. Малечките и тенки ноџиња зборуваа за љубов, свежата и румена уста молчеше. Нежните и срамежливи девојки, божем девици, чиишто прекрасни коси оддаваа миризби на побожна невиност, изгледаа како сеништа што и здив може да ги разбрка. Потоа аристократските убавици со горделив поглед, но рамнодушни, танки, слаби, умилни, си ги наведнуваа главите како да имаат уште да делат кралски покровителства. Една Англичанка, бела и невина, со етерски лик, слезена од облаците на Осијан66, личеше на ангелот на тагата, на покајување што бега од злосторство. Една парижанка чија што убавина скриена во некоја неопишана умилност, суетна на својата тоалета и на својот дух, вооружена со својата сесилна слабост, еластична и крута, сирена без срце и страст, но која знае вештачки да создаде ризници од страст и да се преправа чувствителна, беше исто така тука, на тој опасен собир и на кој се истакнуваа и Италијанките, мирни навидум, а ревносни во своето блаженство. Имаше тука и богати Холанѓанки со прекрасни форми, жени од јужните земји со црни коси, со крупни очи. Вие би помислиле дека тоа се убавиците од Версај што ги свикал Лебел,67 кои уште од рано утро ги распнале сите свои стапици, а сега доаѓаат како толпа робинки од источните земји што гласот на трговецот ги разбудил за в зори да тргнат на пат. Тие стоеја збунети, посрамени и се туркаа околу масата како пчели што брчат во кошници. Таа бојазлива збунетост, прекор измешан со кокетирање, беше или намислена завидливост, или неумислена срамежливост. Можеби некое чувство, од кое жените никогаш сосема не се ослободуваат, им заповеда да се завиткаат со наметка на добродетелта за на распуштеноста на порокот да ѝ дадат повеќе чар и привлечност. И така се чинеше дека заговорот што го сковал стариот Тајфер мора да пропадне. Маѓосничката моќ со која е надарена жената во првиот момент ги скроти овие разуздани луѓе. Се разнесе како најубава музика вревата полна со восхит. Љубовта не одеше напоредно со пијанството; место да ги понесе орканот на страстите, гостите, изненадени во мигот на слабоста, им се предадоа на насладите на сладострасниот занес. На гласот на поезијата кој секогаш ги владее, уметниците со задоволство ги проучуваа префинетите нијанси на овие избрани убавици. Разбуден со мисла што можеби се појави поради испарување на јаглената киселина од шампањот, еден филозоф се наежи на помисла на несреќите што тука ги довеле овие жени, некогаш можеби достојни за најголеми пофалби. Секоја од нив имаше навистина да раскаже по некоја крвава драма. Речиси сите донесуваа пеколни маки, и влечеа зад себе вероломни луѓе, прекршени ветувања, радости искупени со беда. Гостите им приоѓаа учтиво и започнуваа разновидни разговори како што разновидни беа и нивните карактери. Направија групи. Вие би помислиле дека тоа е салон на отмено друштво во кое девојките и жените, по вечерата, им нудат на гостите помош што на гурманите за време на тешкото варење им ја укажуваат кафето, ликерите и шеќерот. Но, наскоро се чу громогласна смеа, џагорот се засили, гласовите се повишија. Оргијата, за миг стивната, одвреме навреме ќе се заканеше дека наново ќе се разбуди. Тие смени од тишина и врева личеа нејасно на некоја Бетовенова симфонија.

Седејќи на мек диван, двајца пријатели забележаа како им приоѓа една висока девојка, прекрасно хармонична, горда, со мошне неправилно лице, но страсна и бујна, што освојуваше душа со силните спротивности. Нејзината црна коса, со сладострасни кадрици, изгледаше како да издржала љубовни борби, и, во лесни кичери одново паѓаше врз широките плеќи, создавајќи слика што беше привлечна за окото. Долги темни кадрици наполу го обвиткуваа величествениот врат по кој, одвреме навреме, се лизгаше светлината, откривајќи ја нежноста на најумилните контури. Од нејзината темно-бела кожа се појавуваа топлите тонови разгорени со нејзините живи бои. Очите, со долги клепки, фрлаа пркосни пламени, љубовни искри! Црвената, овлажена и подотворена уста жеднееше за бакнеж. Таа девојка имаше силна, но умилно еластична става; нејзините гради и раце беа силно развиени, како кај убавите жени во сликите на Карачи68. При сето тоа, таа изгледаше лесна, еластична, а нејзината снага ја претпочиташе брзината на пантер, како што машката елеганција на нејзините облици ветуваше алчни наслади.

Иако таа девојка знаеше да се смее и да се шегува, мислата се плашеше од нејзините очи и од нејзината насмевка. Слична на оние пророчици што ги измачува некој демон, таа повеќе ги зачудуваше луѓето отколку што им се допаѓаше. Сите изрази заедно поминуваа како молња преку нејзиното променливо лице. Можеби ќе ги пленеше заситените луѓе, но би ги исплашила момчињата. Тоа беше огромна статуа падната од врвот на некој грчки храм, прекрасна на растојание, но груба одблиску. Сепак, нејзината блескотна убавина мораше да ги разбудува бессилните, нејзиниот глас да ги занесува глувите, нејзините погледи да ги затоплуваат старите коски. Затоа Емил нејасно ја споредуваше со некоја трагедија од Шекспир, бидејќи личеше на прекрасна арабеска во која радоста завива, во која љубовта има не знам што диво, во која магијата на умилноста и силната среќа доаѓаат по крвавите и гневни безредија; чудовиште што знае да каса и милува, да се смее како демон, да плаче како ангел, во еден единствен стисок да ги покаже сите женски чари, освен меланхоличните воздишки и волшебните скромности на девица, потоа, наеднаш да рикне, да си ја раскине слабината, да ја уништи својата љубов, својот љубовник; накусо, да се упропасти сама себеси, како што работи бунтовен народ. Во фустан од црвено кадифе, таа безгрижно газеше врз неколку цвеќиња паднати од главите на нејзините другарки, и на двајца пријатели со презир им го поддаваше сребрениот послужавник. Гордеејќи се со својата убавина, можеби и со својот порок, таа ја покажуваше белата рака што доаѓаше до израз на кадифето. Стоеше тука како кралица на насладата, како слика на човечката радост, на онаа радост што ги растура насобраните богатства на три поколенија, што се смее над труповите, што им се подсмева на предците, што ги дроби круните и ги растура престолите, ги претвора момчињата во старци, а често и старците во момчиња; а онаа радост што им е допуштена само на гигантите што ги заморила моќта, ги истрошила мислата, или за кои војната станала играчка.

- Како се викаш? праша Рафаел.

- Аквалина.

- О! о! па ти доаѓаш од Ослободените Венецијанци69, извика Емил.

- Да, одговори таа. Како што папите си даваат себеси нови имиња кога се искачуваат над другите луѓе, и јас зедов едно име издигнувајќи се над сите жени.

- Имаш ли ти, како и твојата покровителка, некој благороден и страшен заштитник кој те сака и кадарен е да умре заради тебе? праша живо Емил, што го разбуди оваа привидна слика на поезијата.

- Го имав, одговори таа. Но гилотината ми беше соперничка. Затоа постојано ставам по нешто црвено во својот накит за мојата радост никогаш да не ги прејде границите.

- О! ако ја оставите да ви ја раскаже историјата на четирите момчиња од Ла Рошел70, никогаш нема да заврши. Ама замолкни, Аквалина! Зар сите жени не оплакуваат по еден љубовник? Но сите немаат, како тебе, среќа да го загубиле на губилиштето. Ах! би сакала многу повеќе да слушнам дека мојот лежи во некој ендек, во Кламар, отколку во постелата на некоја соперничка.

Овие зборови ги изговори, со сладок и милозвучен глас, најневиното, најпрекрасно и најумилно суштество кое кога и да е било истерано од некоја самовила со стапче од волшебното јајце, тенката става, сините очи што занесуваа со својата скромност, со свежото и чисто чело. Ни невината Најада71, кога бега од својот извор, не е посрамежлива, побела и понаивна од оваа девојка која изгледаше како да има шеснаесет години, како да не знае за зло, за љубов, како да не ги познава животните бури и како да доаѓа од некоја црква каде што ги молела ангелите пред време да ја повикаат на небото. Само во Париз ги има тие суштества со невино лице што скриваат најголема расипаност најпрефинети пороци под челото, питомо и нежно како цвет од бела рада. Измамени најпрвин од божествените ветувања испишани на умилните чари на оваа девојка, Емил и Рафаел зедоа кафе што таа им го налеа во филџаните, принесени од Аквалина, и почнаа да ја потпрашуваат. Поетот би ѝ се восхитувал на убавата Аквалина; но секој на светот би морал да ја одбегнува трогателната Еуфразија; едната беше душа на порокот, а другата порок без душа.

- Мошне сум љубопитен, му рече Емил на тоа прекрасно суштество, дали понекогаш помислуваш на иднината.

- Иднината! одговори таа смеејќи се. Што е тоа што вие го нарекувате иднина? Зошто да мислам на она што уште не постои? Никогаш не гледам ни зад себе ни пред себе. Зар и тоа веќе не е многу што одеднаш мислам на цел ден? Впрочем, знаеме што е иднина: болница.

- Како можеш уште отсега да се замислиш себеси в болница без да одбегнеш да одиш во неа? праша Рафаел.

- Што е толку ужасно в болница? праша страшната Аквалина. Кога не сме ни мајки ни сопруги, кога староста ќе ни навлече црни чорапи на нозе и ќе ни го набрчка челото, кога ќе ја одземе свежината на сè што е женско во нас и кога ќе ја исуши радоста во погледите на нашите пријатели, за што тогаш ќе имаме потреба? Вие тогаш ја гледате во нас, од сето она што не краси, само онаа првобитна кал што се движи на две нозе, студена, пресушена, осакатена, и шушка, при одење, како свенати лисја. Најубавите фустани на нас стануваат партали, амбрата што со миризба го исполнуваше будоарот смрди на смрт и костур, потоа, ако во таа кал остане срце, сите го навредувате, не ни дозволувате дури ни некој спомен. Зар затоа нема да ни биде сосема сеедно, дали во тоа време од животот ќе се наоѓаме во некоја раскошна палата, каде што би ги варделе кучињата, или в болница, каде што би ги пробирале парталите? Има ли затоа голема разлика кога ги криеме своите побелени коси под шамија со црвени и сини квадратчиња или со тантели, да чистиме улица со метла од бреза или со сатен столбиштето во Тилери, да седиме крај позлатените камини или да се грееме покрај мангал, да присуствуваме на пресекувањето на главите на плоштадот на Грев или да одиме во Опера?

- Драга Аквалина, никогаш не покажа толку разум сред својот очај, продолжи Еуфразија. Да, кашмири, тантели, миризби, злато, свила, раскош, сè што сјае, сè што се допаѓа, само на младоста ѝ прилега. Само времето може да се срди на нашите лудости, но среќата ни ги простува гревовите. Вие им се смеете на моите зборови, извика таа и им се насмевна пакосно на двајцата пријатели. Зар немам право? Повеќе сакам да умрам од задоволство отколку од болест. Ниту сум обземена од желбата за долг живот, ниту многу го почитувам човечкиот род кога гледам што прави господ со него! Дајте ми милиони, јас ќе ги потрошам. Не би зачувала ниту една паричка за едната година. Да живеам да се допаѓам и да владеам! Тоа е лозунгот што го изговара секој удар на моево срце. Општеството ми одобрува; зар тоа не ми дава секогаш да растурам? Зошто секое утро добриот господ ми дава приход за она што секоја ноќ ќе го потрошам? Зошто ни ѕидате болница? Бидејќи не нè стави меѓу доброто и злото да избираме она што не навредува или она што ни е здодевно, би била мошне глупава кога не би се забавувала.

- А другите? праша Емил

- Другите? Како што знаат! Повеќе сакам да се смеам на нивните страдања отколку да ги оплакувам своите. Би сакала да видам човек што да може да ми стори и најмала мака!

- Од што ли сè си се напатила, та така мислиш? праша Рафаел.

- Оставена сум поради едно наследство, јас! извикна таа и зеде поза со која ги истакна сите свои чари. А јас и ноќе и дење работев за да го исхранам мојот љубовник. Не сакам повеќе да бидам жртва на ничија насмевка, на ничие ветување, и сакам да направам од својот живот долга забава.

- Но зар среќата не е во душата?

- А зар не е ништо, продолжи Аквалина, кога гледаме како се восхитуваат од нас, како ни поласкуваат, како ги победуваме сите жени, дури и најчеститите, сопирајќи ги со нашата убавина, со нашето богатство? Впрочем, ние проживеавме повеќе за ден отколку некоја добра домаќинка за десет години, со тоа сè е кажано.

- Зар не е грда жената без доблест? го праша Емил Рафаела.

Еуфразија ги шибна со змиски поглед и одговори со некаков подбивен тон што не може да се имитира - доблест! Им ја оставаме на грдите и грбавите жени. Што би биле тие кутри жени без доблест?

- Доста, замолкни! извика Емил, не зборувај за она што не го познаваш.

- Ах! што не познавам! одговори Еуфразија. Цел живот да му се подаваш на некое одвратно суштество, да се одгледаат деца што ве оставаат и да им се рече; „благодарам!“ тогаш кога ве удираат в срце: ете, тоа се добродетелите што ги барате од жената, и уште, како награда за нејзиното пожртвување ја излагате на страдања настојувајќи да ја заведете; ако се спротивставува, вие ја компромитирате. Прекрасен живот! Подобро е тогаш да останеме слободни, да ги сакаме оние што ни се допаѓаат, и да умреме млади.

- Зар не се плашиш дека еден ден сево ова ќе го платиш?

- Ете, одговори таа, место да ги измешам задоволствата со жалоста, мојот живот ќе биде пресечен на два дела; на младост навистина весела, и на неизвесна старост во која доброволно ќе патам.

- Таа не љубела, рече Аквалина со длабок глас. Таа никогаш не изминала сто милји за со сладина да придобие нечиј поглед или да доживее да ја одбијат; никогаш не го врзала својот живот за една љубов, ниту се обидела да прободе повеќе луѓе за да го спаси својот владар, својот господар, својот бог. За неа љубовта беше некој убав полковник.

- Е! е! Ла Рошел, љубовта е како ветер, одговори Еуфразија, не се знае откаде доаѓа. Впрочем, ако силно те љубел некој глупак, тогаш ќе се грозиш од духовитите луѓе.

- Законикот ни забранува да љубиме глупаци, одговори високата Аквалина.

- Мислев дека си помилослива спрема војската! извика Еуфразија смеејќи се.

- Баш се среќни што можат така да се откажат од разумот! извика Рафаел.

- Среќни! рече Аквалина со насмевка на сожалување и ужас, и ги шибна двајцата пријатели со страшен поглед. Ах! Вие не знаете што значи тоа да се биде осуден на уживање, а покојникот да се носи во срцето.

Кога во тој миг би ги посматрал салоните, однапред би добил слика на Милтоновиот ѓаволски собир. Сините пламени од пунч ги бојадисуваа со пеколна боја лицата на оние што уште можеа да пијат. Лудачките игри, оживеани со дивјачка сила, предизвикуваа смеа и крикови што трескаа како огномети. Покриени со мртовци и оние што умираа, будоарот и еден мал салон личеа на боиште. Атмосферата беше вжештена од вино, веселба и беседи. Пијанството, љубовта, лудилото, заборавот на светот, беа во срцата, на лицата, испишани на килимите, искажани со безредие, и фрлаа на сечии погледи тенки превези така што сите мислеа дека гледаат во воздухот некои опивни пареи. Како во оние светли ленти обележани со сончевите зраци, беше се кренала блескавата прав низ која се размавнуваа најнеобичните форми, најчудните борби. Овде-онде, групи на гушнати лица се мешаа со белите мермери, вистински вајарски ремек-дела со кои беа украсени апартманите.

Иако двајцата пријатели сè уште беа зачувале привидна трезност на духот и сетилата, тие беа во состојба да го распознаат она што е реално во чудните фантазии, она што е можно во натприродните слики кои постојано излегуваа пред нивните уморни очи. Задушливото небо на нашите соништа, пламената наслада што ни ги собира лицата за време на привидението, особено некоја леснина натежната со синџири, накусо, најнеобичните појави на сон толку силно беа навалиле врз нив што игрите на оваа оргија им се чинеа како нарави на некој кошмар во кој движењата не произведуваат никаков шум, во кој ушите не слушаат крикови. Во тој миг доверливиот собар одвај успеа да го одвлече домаќинот во предсобјето, и му шепна:

- Господине, сите соседи се на прозорците и се жалат на вревата.

- Ако се плашат од врева, зошто не заповедат пред вратата да им се стави слама? извика Тајфер.

Рафаел прсна одеднаш во громогласна смеа, толку ненадејна и неумесна што неговиот пријател побара да му ја објасни таа груба радост.

- Тешко ќе ме разбереш, одговори тој. Пред сè, треба да ти признам дека ме запревте на кејот на Волтер токму тогаш кога сакав да скокнам во Сена, и ти секако би сакал да ги дознаеш причините на мојата смрт. Но, дали нешто повеќе би знаел за тоа кога би додал дека тогаш, по некоја чудесна случајност, најпоетичните урнатини на материјалниот свет се појавија смалени во моиве очи низ една симболична слика на човечката мудрост; додека во овој миг остатоците на сите духовни богатства што ги испревртевме на масата свршија со овие две жени, живи и оригинални слики на лудоста, и дека нашата голема безгрижност спрема луѓето и нештата послужи како премин кон живо бојадисаните слики на два животни ситеми сосема спротивни? Кога не би бил пијан, веројатно во ова би видел филозофска расправа.

- Кога не би ги допрел двеве нозе до оваа прекрасна Аквалина, чиешто р'чење има извесна сличност со рикање пред луња, одговори Емил, кој несвесно и наивно се забавуваше со завиткувањето и развиткувањето на косата на Еуфразија, би се засрамил од своето пијанство и дрдорење. Твоите два система можат да се искажат со една реченица и да се сведат на една мисла. Простиот и механички живот води кон некоја бесмислена мудрост задушувајќи ја интелигенцијата со работа, додека животот поминат во празните апстракции или во бездните на моралниот свет води кон некоја луда мудрост. Накусо, да се убие чувството за да живееме стари или да се умре млад мирејќи се со страдањата на страстите, ете, тоа е нашето решение. И уште, ова решение се бори со темпераментите што ни ги дал големиот палјачо кому треба да му заблагодариме за обрасците на сите суштества.

- Глупаку! извика Рафаел прекинувајќи го. Биди пократок, ќе напишеше цели книги! Кога би се осмелил точно да ги искажам тие две мисли, би ти рекол дека човекот го расипува работата на разумот и дека го исчистува незнаењето. Тоа значи да се напаѓа општеството! Но, зар порано или подоцна исходот не е ист, било да живееме со мудреци или да пропаѓаме со лудаците? Затоа големиот „сејач на вистинската суштина“ ги искажа некогаш тие два система во два збора: каримари, каримара.72

- Ќе ме натераш да се посомневам во божјата сила, бидејќи твојата глупост е поголема отколку неговата сила, одговори Емил. Нашиот мил Рабле ја решил оваа филозофија со пократок збор отколку што се каримари, каримара, со зборот можеби, откаде што Монтењ го зел своето Што знам? Впрочем, овие последни зборови на моралната наука не се ништо друго освен извикот на Пирон, нерешителен, меѓу доброто и злото, како магарето на Буридан меѓу два шиника овес? Но да ја оставиме таа вечна расправа која сега завршува со да и не. А каков опит си сакал да изведеш скокајќи во Сена? Да не ѝ завидуваш на хидрауличната машина на мостот на Нотр-Дам?

- Ах! да го знаеше мојот живот.

- Ах! извика Емил, не ни помислив дека си толку прост, реченицата е излитена. Зар не знаеш дека сите мислиме како многу повеќе страдаме од другите?

- Ах! извика Рафаел.

- Ти стануваш смешен со своето Ах! Да видиме: Дали некоја душевна или телесна болест те присилува секое утро, со грчење на твоите мускули, да ги враќаш коњите кои навечер треба да те расчеречат, како што некогаш го правел Дамјен73. Дали во твојата мансарда си јадел живо и несолено месо од твојот пес? Дали некогаш детето ти кажало: „Гладен сум?“ Дали си ги продавал косите на своите љубовници за да одиш да се коцкаш? Дали некогаш, со страв да не задоцниш, си отишол во измислен стан да платиш фалсификувана меница, влечена на лажен вујко? Значи, слушам! Ако скокаш во Сена поради некоја жена, поради протестирана меница или од здодевност, тогаш се откажувам од тебе. Исповедај се, не лажи: не ти барам историски мемоари. Особено биди краток, доколку ти дозволи пијанството: јас многу барам, како некој читател, и готов сум да заспијам како некоја жена кога чита вечерна.

- Кутар глупаку! рече Рафаел. Од кога болките не се повеќе во сразмер со осетливоста? Кога ќе стигнеме до тој степен на науката што ќе ни овозможи да напишеме природознание на срцата, да можеме да им дадеме имиња, да ги распоредиме во видови, во подвидови, во родови, во лушпари, фосили, гуштери, микроскопски организми, во... што знам, тогаш, мој пријателе, тогаш ќе биде докажано дека има срца нежни, слабикави како цвеќиња и што мораат да се скршат при најлесни повреди што извесни минерални срца не ги ни чувствуваат.

- О! милост, поштеди ме од мојот предговор, рече Емил наполу со весел наполу со жалостен изглед, земајќи ја раката на Рафаел.
По малку молчење, Рафаел рече со рамнодушен гест што му се испушти:

- Навистина не знам дали на пареата од вино и пунч треба да ѝ се припише оваа видовитост што во овој миг ми допушта да го опфатам сиот свој живот во една единствена слика каде верно се прикажани ликовите, боите, сенките, светлините и полусенките. Оваа поетска игра на мојата фантазија не би ме чудела да не е проследена со некој вид презир кон моите изминати страдања и радости. Погледнат оддалеку, мојот живот како да е стегнат со една морална појава. Таа долга и тивка болка што траеше десет години сега може да се искаже со неколку реченици во кои болката ќе биде само мисла, а уживањето филозофско размислување. Јас мислам место да чувствувам...

- Здодевен си како долга проповед, извика Емил.

- Можно е, одговори Рафаел без мрморење. Затоа, за да не те тормозам, ќе ти ги простам првите седумнаесет години од мојот живот. Дотогаш живеев, како и ти, како мнозина други, со оној ученички живот што, со своите божем некакви си несреќи и вистински радости, е наслада на нашите спомени, со живот од кој нашето заситено гурманство повторно ги бара неговите посни јадења сè додека пак не го пробаме: прекрасниот живот чиишто дела се чинат ништожни, а кои сепак не научиле на работа...

- Премини на драма, рече Емил наполу со смешен наполу со натажен тон.

- Кога ја напуштив гимназијата, продолжи Рафаел барајќи право да продолжи со едно движење на раката, татко ми ме подложи на строга стега и ме смести во една соба што се наоѓаше крај неговиот кабинет за работа. Си легнував во девет часот навечер, а станував во пет наутро. Тој сакаше совесно да студирам право. Истовремено ги посетував предавањата на факултетот и работев кај еден адвокат. Но законите на времето и просторот беа толку строго применувани на моите излегувања и работи, а татко ми додека се вечераше бараше толку точна сметка за...

- Што ми е грижа за тоа? го прекина Емил.

- Е! да те однесе ѓаволот! одговори Рафаел. Како можеш да ги сфатиш моите чувства ако не ти ги раскажам најситните настани што влијаеле врз мојата душа, ја свикнале на страв и ме оставија долго во првобитната наивност на млад човек? И така до својата дваесет и прва година живеев под деспотизам строг како калуѓерските прописи. За да те запознам со жалната состојба на мојот живот, можеби ќе биде доволно да ти го опишам татко ми: висок човек, сув и тенок, со тесно и бледо лице, краток во разговор, зол како стара мома, пипав како шеф на канцеларискиот персонал. Неговото татковство бдееше врз моите палави и весели мисли и ги затвораше како со некоја купола од олово. Кога ќе посакав да покажам пред него некое пријатно и нежно чувство, тој ќе ме пречекаше како дете што ќе каже некоја глупост. Се плашев повеќе од него отколку од нашите дежурни наставници. Јас имав секогаш осум години во неговите очи. Ми се чини како сè уште да го гледам пред себе. Во својот реденгот со костенлива боја, во кој стоеше исправен како велигденски цвеќиња, личеше на исушена харинга завиткана во црвеникава обвивка на некој памфлет. Сепак, си го сакав татко ми: во основата, тој беше справедлив. Можеби не ја мразиме строгоста кога е оправдана со благороден карактер, со добро поведение, и кога е вешто измешана со добрина. Ако татко ми никогаш не ме напушти, ако до дваесеттата година не ми остави на располагање ни десет франкови, сиромашни, бедни франкови, огромно богатство што попусто го присакував и што предизвикуваше во мене соништа за неискажаните наслади, тој сепак настојуваше да ми даде малку разонода. Откако со месеци ќе ми ветуваше некое задоволство, ќе ме одведеше во театарот Буфон, на некој концерт, на бал, каде што ќе се понадевав дека ќе најдам љубовница. Љубовница! таа во моиве очи значеше самостојност. Но срамежлив и бојазлив, не познавајќи ги ни салонскиот говор ни салонскиот свет, секогаш се враќав неук и преполн со желби. А утредента, зауздан од страна на татко ми како ескадронски коњ, рано одев кај мојот адвокат, на Правниот факултет, во судот. Да се обидам да скршнам од едноличниот пат што татко ми ми го одреди, значеше да се изложам на неговиот гнев, ми се закануваше дека при првата грешка ќе ме натовари на брод, како морнарски чирак, и ќе ме прати на Атлантските острови. Затоа ме обземаа страшни морници кога, за еден до два часа, би му се предал на некое уживање. Замисли ги најразузданата фантазија, највљубеното срце, најнежната душа, најпоетскиот дух, постојано крај најстушениот и најладен грубијан на светот; најпосле, мажи млада девојка за костур и тогаш ќе го сфатиш животот чиишто необични настани можам само да ти ги набројам: планови за бегство, што би се изјаловиле со појавувањето на татко ми: очаи што ги смируваше сонот; задушени желби; стушена меланхолија растерана од музиката. Но мелодиите ѝ даваа починка на мојата несреќа. Често на Бетовен или на Моцарт им ги доверував моите тајни. Сега се смеам при помислата на сите предрасуди што ја вознемируваа мојата совест во она време на безгрижност и добродетел: ако влезев во некој ресторан, ќе помислев дека сум пропаднал; во мојата фантазија кафеаната претставуваше некое порочно место каде што луѓето си ја губат честа и ги заложуваат своите имоти. А да се коцкам, требаше да имам пари. О! макар и да те успијам, сакам да ти раскажам една од најстрашните радости на мојот живот, една од оние радости со канџи што се забиваат во нашето срце како вжештено железо во грбот на робијаш.

Бев на бал кај војводата де Наварен, роднина на татко ми. Но, за да можеш наполно да ја сфатиш мојата положба знај дека имав на себе излитени алишта, неубави чевли, кочијашка вратоврска и износени ракавици. Седнав во еден агол за да можам слободно да се служам со сладолед и да ги набљудувам убавите жени. Татко ми ме забележа. Од причина што никогаш не можев да ја погодам, зашто таа негова доверба толку ме вчудовиде, тој ми даде да му ги чувам неговото кесе и неговите клучеви. На десет чекори од мене се коцкаа некои луѓе. Слушнав како ѕвечи златото. Имав дваесет години и сакав да поминам цел еден ден во гревовите на моите години. Тоа беше некоја разузданост на фантазијата што нема сличност ни со љубувањето на куртизаните, ни со соништата на младите девојки. Од пред една година сакав да се видам себеси во убави алишта, во кола, со прекрасна жена крај себе, изигрувајќи голем господин, на ручекот кај Вери, а навечер во театарот. Решив дури утредента да се вратам дома, но вооружен против татко ми со авантура, посплеткана од авантурата на Фигаровата женидба, од која ќе му биде тешко да се отплетка. Целата оваа веселба ја бев проценил за педесет талири. Можеби уште бев под впечатокот на наивните чари на бегање од училиште? Отидов, значи, во еден будоар каде што, сам, со пламени очи, со трепетливи прсти, ги избројав парите на татко ми: сто талири! Предизвикани од оваа сума, радостите на мојата палавост се јавија пред мене, играјќи како вештерките на Магбет околу својот котел, но примамливи, трепетливи, умилни! Станав неранимајко готов на сè. Не грижејќи се за ѕунењето на моиве уши и за силното чукање на моево срце, зедов два златника што сè уште ги гледам! Годините беа излижани, а ликот на Бонапарта се џареше. Откако го ставив ќесето во џебот, се врткав околу играчите како јастреб околу кокошарник. Измачуван од смртните маки, фрлив ненадејно пробивен поглед околу себе. Сигурен дека нема да ме види никој од познајниците, се обложив на еден мал, дебел и весел човек, врз чија глава бев натрупал повеќе молитви и желби отколку што ова се прави на море за време на три луњи.

- Потоа, прогонуван од злосторнички и подмолен нагон, необичен за моите години, се сместив крај една врата, гледајќи низ салоните, не забележувајќи ништо во нив. Мојава душа и моиве очи облетуваа околу судбоносната маса за играње.

Таа вечер имав прво филозофско забележување за кое треба да ѝ заблагодарам на онаа проникливост со помош на која доловувам извесни тајни на нашата двократна природа. Го свртев грбот кон масата на која се решаваше мојата идна среќа, среќа до толку посилна, можеби, колку што беше грешна; меѓу двајцата играчи и мене се најде една ограда од четири до пет редици од луѓе кои разговараа; вревата спречуваше да се чуе звукот на златото што се мешаше со звуците на оркестарот; но, и покрај сите пречки, благодарение на она предимство на страстите што не знаат за простор и време, јасно ги слушнав зборовите на двајцата играчи, ја знаев вредноста на нивните карти, знаев кој од нив двајцата го свртува кралот, како да гледав во карти; накратко, на десет чекори од играта, бледнеев поради нејзините менливи нарави. Ненадејно татко ми помина крај мене, и јас ги разбрав тогаш оние зборови од Светото писмо: „И духот божји крај неговото лице!“ Бев добил. Низ турканица од луѓе што се туркаа околу играчите, се стрчав кон масата извлекувајќи се брзо како јагула кога бега низ дупчиња на искинатата мрежа. Моево измачено тело стана радосно. Бев како некој осуден кој, одејќи на губилиште, се сретнал со кралот. Случајно, некој човек со одликувања побара четириесет франкови што му недостасуваа. Станав сомнителен со неспокојни очи, пребледнав, а капки пот ми го избраздија челово. Злосторството што сум го ограбил татко ми, ми се стори достојно осветено. Добриот малечок шишко рече тогаш, навистина со англиски глас: „Сиве овие господа положија пари“, и тој исплати четириесет франкови. Јас кренав глава и ги погледнав играчите победоносно. Кога го вратив во ќесето златото на татко ми што му го бев зел, му ја оставив својата печалба на тој чесен човек што и натаму добиваше. Штом добив сто и шеесет франкови, ги завиткав во едно шамивче да не можат да се движат ни да ѕвечат кога ќе се вратиме дома, и престанав да играм.

- Што работевте крај коцкарската маса? ме праша татко ми кога влегувавме во пајтонот.

- Посматрав, одговорив треперејќи.

- Но, продолжи татко ми, не би било ни најмалку чудно кога самољубивоста би ве натерала да ставите некој франк на масата. Во очите на отмениот свет вие изгледате доволно возрасен, за да имате право да правите глупости. Затоа, ќе ви простев, Рафаел, ако се послужевте со моето ќесе...

Не одговорив ништо. Кога дојдовме дома, му ги вратив на татко ми клучевите и парите. Влегувајќи во неговата соба, тој го истури ќесето на каминот, го изброја златото, се сврте кон мене со мошне љубезен изглед и ми рече, одделувајќи ја секоја реченица со подолга или со пократка значајна починка:

- Синко мој, наскоро ќе имате дваесет години. Задоволен сум од вас. Потребен ви е месечен доход, ако за ништо друго барем да ве научи да штедите и да го запознаете животот. Од вечерва ќе ви давам по сто франкови месечно. Ќе располагате со тие пари како што ќе сакате. Еве за првите три месеци од оваа година, додаде тој гледајќи во купот од злато, како да сакаше да ја провери сумата.

Признавам дека бев готов да му се фрлам пред нозе, да изјавам дека сум разбојник, никаквец, и, уште полошо, лажго! Ме сопре срамот! Сакав да го гушнам, тој благо ме оттурна.

- Сега си човек, дете мое, ми рече тој. Она што го правам природно е и справедливо, а и не треба да ми се заблагодаруваш. Рафаел, ако имам право на вашата благодарност, продолжи тој со благ тон полн со достоинство, тоа е затоа што ја зачував вашата младост од несреќи што ги упропастуваат сите момчиња во Париз. Отсега ќе бидеме двајца пријатели. По една година ќе станете доктор на правото. Вие, со извесни непријатности и извесни лишувања, стекнавте темелно знаење и љубов спрема работата, толку потребни на деловните луѓе. Треба, Рафаел, да ме запознаете. Не сакам од вас да направам ни адвокат, ни нотар, туку државник што може да стане гордост на нашата сиромашна куќа. Утре ќе се видиме! додаде тој и ме отпушти со едно таинствено движење на раката.

Од тој ден, татко ми отворено ме упатуваше во сите свои планови. Бев единец, а мајка ми ја изгубив пред десет години. Некогаш, не грижејќи се многу што имал право да ја обработува земјата, со мечот на колкот, татко ми, старешина на едно познато семејство, речиси заборавено во Оверњ, дојде во Париз да си ја обиде среќата. Надарен со онаа остроумност што луѓето од Јужна Франција ги прави толку силни, кога е здружена со енергијата, успеа без многу врски да заземе важно моќно место. Наскоро Револуцијата му го уништи имотот, но тој успеа да се ожени за наследничка на една голема куќа и се готвеше под Царството на нашето семејство да му го поврати неговиот стар блесок. Реставрацијата, што на мајка ми ѝ ги поврати огромните имоти, го упропасти татко ми. Бидејќи некогаш беше купил повеќе полски имоти што царот им ги подарил на своите генерали, а што се наоѓаа во странство, тој веќе десет години се бореше со ликвидаторите и дипломатите, со пруските и со баварските судови за да ја задржи оспоруваната сопственост на тие несреќни подароци. Татко ми ме вовлече во тој заплеткан спор од кој зависеше нашата иднина. Можевме да бидеме осудени да ги вратиме приходите и да дадеме надомест за сечење на шумата од 1814 до 1816 година. Во тој случај имотот на мајка ми одвај ќе стигнеше да ја спаси честа на нашето име. И така, оној ден кога се чинеше дека татко ми во некоја рака ме прогласи за полнолетен, паднав во најгнасно ропство. Морав да се борам на бојното поле, да работам дење и ноќе, да ги обиколувам државниците, да ги измамувам, да се обидувам да ги заинтересирам за нашата работа, да им ласкам, ним, на нивните жени, на нивните слуги, на нивните пцишта, и да го прикривам тој грозен занает со отмена форма, со пријатни шеги. Ги сфатив сите грижи од кои венееше лицето на татко ми.

Значи, отприлика цела една година живеев привидно со животот на човек од високото општество, но раскошниот живот и моето брзање да дојдам во врска со влијателни роднини или со луѓе кои можеа да ни бидат од корист, прикриваа огромни неволи. Моите забави всушност беа водење спорови, а моите разговори водење судски парници. Дотогаш бев чесен затоа што не можев да се оддадам на страстите на млад човек. Но, плашејќи се со некоја немарност да не предизвикам пропаст на татко ми или своја, станав свој сопствен деспот и не смеев да си допуштам себеси ниту некое задоволство ниту некој издаток. Кога сме млади, кога луѓето и нештата со своите удари сè уште не си ја одзеле онаа нежна поезија на чувство, онаа свежост на мислите, онаа благородна чистота на совеста, што никогаш не ни дава да се мериме со злато, тогаш живо ги чувствуваме своите должности; нашата чест гласно зборува и сè слуша. Отворени сме и без лаги; таков бев тогаш. Сакав да ја оправдам довербата на татко ми; до неодамна, ќе му откраднев со задоволство некоја помала сума; но сега, носејќи го со него товарот на неговите неволји, на неговото име и на неговата куќа, би му ги дал кришум своите имоти, своите надежи, како што му ги жртвував своите задоволства, среќен дури поради таа жртва! Затоа, кога г. де Вијел го исчепка од правот, намерно поради нас, царскиот указ за губење на правото и не упропасти, јас ги изложив на продажба моите имоти, задржувајќи само еден остров сред Лоара без некоја вредност, каде што се наоѓаше гробот на мојата мајка.

Денеска можеби не ќе ми недостасуваа аргументите, изговорите, филозофските, човекољубивите и политичките причини што би ме спречиле да го направам она што мојот адвокат го нарекуваше глупост. Но кога имаме дваесет и една година ние сме, го повторувам тоа, олицетворение на благородноста, топлината, љубовта. Солзите што ги забележав во очите на татко ми беа тогаш за мене најголемо богатство, а сеќавањето на тие солзи често ме тешеше во бедата. Десет месеци по исплатувањето на своите доверители, татко ми умре од жал. Тој ме обожаваше, а ме упропасти. Таа мисла го отепа. Кон крајот на есента, 1826 година, кога бев на дваесет и две години, сам бев на погребувањето на мојот најдобар пријател, татко ми. Малку има млади луѓе што се најдоа, зад мртовечката кола, сами со своите мисли, изгубени сред Париз, без некоја иднина пред себе, без некој имот. На сираците, што ги прифаќаат милосрдните друштва, бојното поле им е иднина, владите или државниот тужител, татко, а домот на бедните, прибежиште. Јас, меѓутоа, немав ништо! По три месеци извршителот ми предаде илјада и сто дванаесет франкови, сета заоставнина на татко ми. Доверителите ме присилија да ја продадам покуќнината. Навикнат од раната младост големо значење да му придавам на раскошот со кој бев опкружен, не можев да се воздржам без да покажам извесно чудење пред овој беден заостаток.

- Ох! ми рече извршителот, сè беше премногу рококо74. Страшен збор што ги валкаше сите светињи на моето детство и ме лишуваше од моите први и најмили илузии. Еден список за продажба го претставуваше мојот имот, мојот имот лежеше во едно ќесе од платно во кое имаше илјада сто дваесет франкови, а општеството ми се чинеше олицетворено во судскиот извршител кој ми зборуваше со шапка на глава. Жонатас, собарот кој многу ме сакаше, кому мајка му му одредила четиристотини франкови доживотна рента, ми рече напуштајќи ја куќата од која, во времето на моето детство, толку често и радосно излегував со колата:

- Бидете мошне штедлив, господин Рафаел!

Плачеше тој добар човек.

Тоа се, драги Емил, настаните што ја одредија мојата судбина, што ја изменија мојава душа, и ме доведоа, уште млад, во најлажната општествена положба, рече Рафаел по една мала починка. Некои семејни врски, доста слаби, ме врзуваа за некои богати куќи, а мојата гордост ќе ми забранеше да влезам во нив, ако мојот презир и рамнодушност не ја беа затвориле нивната врата. Иако бев роднина на мошне влијателни личности, кои штедро им помагаа на туѓинците, немав ни роднини ни закрилници. Постојано сопирана на своите изливи, мојава душа беше се повлекла во сама себеси. Мошне искрен и природен, морав да изгледам ладен и лицемерен. Деспотизмот на татко ми ја отепа во мене секоја самоувереност. Бев срамежлив и несмасен, верував дека мојот глас не може да има никакво влијание, не си се допаднав себеси, сметав дека сум грд, се срамев од својот поглед.

И покрај внатрешниот глас што треба да ги бодри надарените луѓе во нивните борби и што ми довикнуваше: „Само храбро! напред!“ и покрај неочекуваните откритија за мојата моќ во самотијата, и покрај надежта со која бев охрабрен при споредувањето на моите дела, на кои публиката им се восхитуваше, со оние што никнуваа во мојата фантазија, се сомневав во себеси како некое дете. Ме мачеше претерана самољубивост, верував дека сум одреден за големи дела, а чувствував дека сум никој и ништо. Имав потреба од луѓе, а бев без пријатели. Требаше да си го пробијам патот во светот, а стоев сам, уште повеќе срамежлив отколку плашлив. Во онаа година кога татко ми ме турна во виорот на високото општество, одев во него со неискусно срце, со весела душа. Како сите возрасни деца потајно копнеев по прекрасни љубовници. Сретнав меѓу момчињата од мојата возраст една сорта фалбаџии што одеа безобѕирно, дрдорејќи глупости, седејќи без страв крај жени што им влеваа почит, зборувајќи неприличности, грицкајќи го врвот на својот бастум, преправајќи се, засрамувајќи ги најубавите персони, спиејќи или тврдејќи дека спиеле во сечии постели, преправајќи се заситени од задоволства, сметајќи ги најчесните жени за лесна стока, уверувајќи дека можат да се освојат со прост збор, со најмал дрзок гест, со првиот безобѕирен поглед! Ти велам искрено дека ми се чинеше полесно да се здобијам со власт и големо литературно име, отколку да успеам кај некоја млада, духовита и умилна жена од високото општество. Сметав, значи, дека, неспокоите на моево срце, моите чувства, моите обожавања се во несогласност со општествените максими. Имав решителност, но само во душата, а не и во однесувањето. Подоцна сфатив дека жените не сакаат настојчиво да се молат; ги имаше многу што ги обожавав оддалеку, на кои им нудев верно срце, душа готова да се растргне, сила што не се плашеше ни од жртви ни од маки; тие им припаѓаа на глупаци што не би ги зел ни за вратари. Колкупати, нем и неподвижвн, ѝ се восхитував на жената од своите соништа, што би ја забележал на некој бал; замислувајќи тогаш дека целиот свој живот можам да го посветам на вечните милувки, ги искажував сите свои надежи во еден поглед, и, во својот занес, ѝ нудев љубов на млад човек што одеше во пресрет на сите разочарувања. Понекогаш целиот свој живот би го дал за една единствена ноќ.

Значи, не наоѓајќи никогаш уши на кои би им ги доверил своите страсни зборови, погледи на кои би им го спуштил својот поглед, срце за своето срце, живеев во маките на една немоќна сила што сама себеси се јадеше лакомо, било затоа што немав смелост или можност, било што бев неопитен. Можеби очајував дека нема да ме разберат, или треперев и премногу да не ме разберат. Имав, меѓутоа, подготвена бура за секој љубезен поглед што би се упатил кон мене. И покрај мојата готовност да го сфатам тој поглед или зборови навидум умилни како нежни ветувања, никогаш не се осмелував ни да зборувам ни да молчам кога ќе притреба. Поради силината на чувството, зборот ми беше безначаен, а молчењето стануваше глупо. Бев секако премногу наивен за едно извештачено друштво што живее ноќе, што ги искажува сите свои мисли со вообичаени реченици, или со зборови што ги пропишува модата. А потоа, воопшто не умеев да зборувам кога молчам, ниту да молчам кога зборувам. Накратко, носејќи во себе оган што ме изгоруваше, имајќи душа слична на душите какви што сакаа жените, измачуван со оној восхит за кој тие се алчни, имајќи сила со која се фалат глупаците, сите жени беа за мене подмолно свирепи. И така, наивно им се восхитував на јунаците на таа мафија кога ги величеа своитв успеси, и не сомневајќи се дека лажат. Грешев без сомневање што ќе посакав некоја љубов на гол збор, што, во срцето на лекомислените и несериозни жени, жедни за раскош, опиени од суета, сакав да го најдам оној океан што беснееше во моево срце. О! да чувствувате дека сте роден да љубите, да усреќите некоја жена, без да најдете дури ни некоја решителна и благородна Марселина,75 или некоја стара маркиза. Да носите богатство во дисаѓи без да можете да сретнете девојче, некое љубопитно девојче кое ќе му се восхитува. Често сакав да се убијам од очај.

- Прекрасна трагична вечер, извика Емил.

- Е! остави ме да го осудам својот живот, одговори Рафаел.

Ако твоето пријателство не е во состојба да ги слуша моите оплакувања, ако половина час не можеш да ги издржиш моите додевања, тогаш, спиј! Но тогаш немој да ме прашуваш за причината на моето самоубиство што дрдори, што се исправува, што ме вика, а што јас го поздравувам. За да му судиме на некој човек, потребно е барем да ја запознаеме тајната на неговата мисла, на неговите несреќи, на неговите возбудувања. Кој сака да ги запознае само надворешните случки на својот живот, тој се занимава со хронологијата, историјата на глупаците!

Горчливоста со која се изговорени овие зборови толку силно го трогна Емила што, од тој момент, тој мошне внимателно го слушаше Рафаел гледајќи го тапо.

- Но, продолжи раскажувачот, светлината со која се бојадисани овие случки им дава сега нов изглед. Состојбата, што понекогаш ја сметав за несреќа, веројатно создаде способности со кои подоцна се гордеев. Филозофската љубопитност, претераните работи, љубовта кон читањето, од седмата година до моето излегување во светот, постојано го зафаќа мојот живот, и можеби ме надариле со онаа способност, со која, според вашето мислење, лесно ги искажувам своите мисли и напреднувам на пространото поле на човечките сознанија. Осаменоста на која бев осуден, навиката да ги совладувам своите чувства и да живеам во своето срце, можеби ме оспособиле да правам споредби и да размислувам? Не упропастувајќи се во службата на монденските раздразнетости, што и најпрекрасните души ги смалуваат и ги урнуваат, можеби мојата чувствителност се сосредоточила за да стане совршен орган на една волја повозвишена од желбата на страста?

Потценет од жените, се сеќавам дека сум ги посматрал со проникливост на презрена љубов. Сега гледам дека не им се допаѓал мојот искрен карактер! Можеби жените сакаат малку лицемерство? Јас бев, наизменично и во исто време, човек и дете, површен и мисловен, без предрасуди и полн со суеверје, често женствен како и тие, па затоа можеби мораа да ја сметаат за цинизам мојата наивност, а чистотата на мојата мисла за разузданост. За нив знаењето значеше досада, а женската здодевност, слабост. Поради таа претерана непостојаност на фантазијата, таа вистинска поетска несреќа, секако ме сметаа за суштество неспособно за љубов, со непостојани мисли, без сила. Глуп, кога молчев, можеби ги плашев кога се обидував да им се допаднам, и затоа жените ме осудија. Таа пресуда на светот ја примив со солзи и жалост. Тие страдања крунисаа со успех. Сакав да му се одмаздам на општеството, сакав да ја приграбам душата на сите жени владеејќи ги нивните духовни суштества, и да ги гледам сите погледи вперени кон мене кога слугата ќе го изговореше моето име на вратата на некој салон. Уште од детството се сметав себеси за голем човек и се удирав по челото зборувајќи како Андре Шенје76: „Има овде нешто!“ Верував дека во себе носам мисла што треба да се искаже, систем што треба да се постави, наука што треба да се објасни.

- О! драг Емил, денеска, кога одвај имам дваесет и шест години, кога сум убеден дека ќе умрам непознат, не обесчестувајќи никогаш жена за која сонував, остави ме да ти ги раскажам моите лудости! Зар сите ние кои повеќе, кои помалку, не ги сметавме своите желби за стварност? А! Не би сакал да му бидам пријател на момче кое во своите соништа не си плело себеси венци, не се издигнувало, или самото не се надарило со љубезни љубовници. Често бев генерал, цар; бев и Бајрон, а потоа одново никој и ништо. Откако играв на врвот на човечките нешта, забележував дека ми останувало да се искачувам по сите планини и да ги совладувам сите тешкотии.

Таа силна самољубивост што вриеше во мене, таа прекрасна вера во судбината, што можеби станува гениј до колку човекот не допушти да му се растргне душата, а во допир со животот, онака лесно како што една овца ја остава својата волна на трњето од честакот низ кој поминува, ете, сето тоа ме спаси. Сакав да станам славен и да работам во тишина, за љубовницата што, како што се надевав, ќе ја имам еден ден. Сите жени беа олицетворени во една единствена, а таа жена мислев дека ќе ја најдам во првата што ќе ја здогледам; но, гледајќи кралица во секоја од нив, сите мораа, како што кралиците се присилени први да им изјавуваат љубов на своите љубовници, да ми пристапат, мене, беден, сиромашен и срамежлив. Ах! за онаа што ќе ме зажалеше, имав во срцево, покрај љубовта, и многу благодарност, та ќе ја обожавав до крајот на нејзиниот живот.

Подоцна со набљудување дојдов до свирепи вистини. И така, драги Емиле, бев во опасност да останам вечно сам. Жените свикнале, не знам поради која наклоност на својот дух, кај надарениот човек да ги забележат само маните, а кај глупаците само одликите; ним мошне им се допаѓаат одликите на глупаците, што се состојат во постојано ласкање на нивните лични мани, додека повисок човек не им дава доволно радости што би ги надополниле нивните недостатоци. Дарбата е настапна треска, ниедна жена не сака да ги дели нејзините тегоби; тие сите би сакале да најдат во своите љубовници поттик за задоволување на својата суета. Тие и во нас себеси се сакаат! Сиромашен човек, горделив, уметник, надарен со творечки способности, можеби е полн со навредлива себичност? Околу него е некој виор од мисли со кој тој опколува сè, дури и својата љубовница што треба да му го следи движењето.

Може ли жена на која секој ѝ поласкува да верува во љубовта на таков човек? Ќе ја бара ли таа? Тој љубовник нема време околу диванот да им се предава на оние ништожни и сладникави мајмунисувања до кои жените толку многу држат, а во кои лежат успесите на лицемерните и нечувствителни луѓе. Нема време ни за своите работи, како тогаш би го трошел во понижувањето и во контењето? Готов да го дадам сиот свој живот одеднаш, не сакав крчмејќи го да го понижувам. Најпосле, има нешто бедно, од што се грози уметникот, во итрината на менувачот кој ги извршува наредбите на бледата кокетка. Апстрактната љубов не му е доволна на сиромашниот и велик човек, тој сака таа сета да му се посвети. Оние кутри суштества што својот живот го поминуваат во пробање фустани од кашмир, или стануваат модни кукли, немаат преданост, туку ја бараат од други, а во љубовта гледаат задоволство што доаѓа од заповедање, а не од покорување. Вистинската сопруга, таа што љуби и со душа и со тело, оди по оној што го олицетворува нејзиниот живот, нејзината сила, нејзината слава, нејзината среќа. На вишите луѓе им се потребни ориенталски жени што мислат само како да им угодат; бидејќи, тие се несреќни што не можат да им се остваруваат нивните желби. Јас, кој верував дека сум генијален човек, ги сакав токму оние кокетки. Потхранувајќи се со мисли мошне спротивни од општо усвоените мисли, вообразувајќи си дека без скала можат да се искачуваат на небо, имајќи богатство што не било во промет, полн со обемни знаења со кои беше претоварено моето помнење, а што сè уште не ги бев средил и асимилирал, останувајќи без родители, без пријатели, сам пред најстрашната пустина, калдрмисана и бучна пустина, што мисли и живее, каде што сè ви е полошо отколку непријателското, рамнодушното! Решението што го донесов беше природно, иако лудо; тоа во себе имаше нешто невозможно што ми даваше храброст. Тоа личеше на облог со самиот себеси во кој исто време бев и обложувач и влог. Еве го мојот план:

Со моите илјада и сто франкови требаше да се исхранувам три години. За тоа време требаше да напишам дело со кое ќе го привлечам општото внимание врз мене, да се збогатам и да станам славен. Се радував на помислата дека ќе живеам на леб и млеко, како пустиник во голема Тебаида, потонат во светот на книги и идеи, во една непристапна сфера, сред овој бучен Париз, во сферата на работата и тишината во која, како куклите, си правев себеси гроб за одново да се родам, блескав и славен. Требаше да се изложам на смртна опасност за да живеам. Кога ќе го сведам животот на неговите вистински потреби, на она што е најнеопходно, сметав дека триста и шеесет и пет франкови годишно ќе бидат достатни за мојата сиромаштија. И навистина, таа незначителна сума ми беше доволна за живот сè додека сакав да ја поднесувам својата сопствена монашка стега.

- Невозможно!, извикна Емил.

- Така живеев скоро три години, одговори Рафаел со извесна гордост. Да пресметаме! продолжи тој. Леб за три суи, млеко за два суа и сувомесна храна за три суи ме спречуваа да умрам од глад и ми го одржаа духот во некоја необична ведрина. Забележав, тоа го знаеш, дека диетата чудесно дејствува врз фантазијата. Станот ме чинеше три суи на ден; горев масло за три суи на ноќ; сам ја уредував собата и носев кошули од фланел за да трошам за перење само по два суа на ден. Се топлев со камен јаглен што никогаш не ме чинеше повеќе од два суа на ден просечно, сметајќи ги сите денови во годината. Имав алишта, долна облека, обувки за три години, а се облекував само кога одев на некои јавни предавања и во библиотеки. Сето тоа заедно изнесуваше осумнаесет суи, и ми остануваа по два суа за непредвидени издатоци. Не се сеќавам дека за тоа долго време од својата работа сум преминал преку Мостот на вештините77; ниту дека некогаш сум купил вода; наутро ја донесував од чешмата на плоштадот Сен-Мишел, на аголот на улицата Грес. О! гордо ја поднесував својата сиромаштија. Човек што претчувствува блескава иднина, оди низ својот беден живот како невин човек кога го водат на губилиште. И воопшто не се срамува. Не сакав да мислам на болест. Како Аквалина, на болницата гледав без страв. Ниту во еден момент не се посомневав во своето добро здравје. Впрочем, сиромавиот треба да легне само тогаш кога сака да умре. Се стрижев сè додека еден ангел на љубовта или на добрината не... Но не сакам да ги претекнувам настаните што се на ред сега.

Да знаеш само, пријателе, дека во недостиг на љубовница, живеев со една голема мисла, со сонот, со измамата, во која отпрвин сите веруваме, кој повеќе, кој помалку. Денес се смеам себеси, на она себеси, можеби свето и возвишено, што не постои повеќе. Општеството, светот, нашите обичаи, нашите нарави, посматрани одблизу, ми ја открија опасноста од моето наивно верување и залудноста на моите ревносни работи. Таа храна му е некорисна на славољубивиот човек. Кој трча по среќата, мора да има лесен багаж! Великите луѓе грешат што ја трошат својата младост за да постигнат успех. Додека сиромашните ги натрупуваат и својата сила и своето знаење за лесно да го носат товарот на една сила што бега од нив, сплеткарите, богати во зборови, но скудни во идеи, крстосуваат, ги вчудовидуваат будалите и ја стекнуваат довербата на полуглупаците: едните учат, другите напредуваат; едните се скромни, другите се дрски; генијалниот човек ја скрива својата гордост, сплеткарот ја истакнува својата, и, бездруго мора да успее. Луѓето што се на власт чувствуваат толку силна потреба да веруваат во сосема готова заслуга, во безочни таленти, што вистинскиот научник испаѓа детинест кога очекува награда на овој свет. Не сакам опширно да ги објаснувам општо познатите мисли за добродетелта, таа Песна над песните што постојано ја пеат непризнатите луѓе: јас логично ќе ја објаснам причината на честите успеси на луѓето со средни способности.

За жал, учењето е толку мајчински добро што е злосторство да се бараат од него други награди освен чисти и слатки радости со кои ги храни своите деца. Се сеќавам дека некогаш со задоволство ќе го макнев лебот во млекото, ќе седев крај својот прозорец и ќе го вдишував воздухот, посматрајќи го згора пејзажот на темните, сивкавите и црвените покриви од шкрилци или од керамиди, што беа покриени со жолт или со зелен мов. Ако отпрвин тој углед ми се чинеше еднообразен, наскоро ќе откриев во него необични убавини. Ту, ноќе, светлите пруги тргнувајќи од слабо затворените капаци правеа постепени премини и ги оживуваа црните длабочини на таа чудна земја. А ту, одново, бледите зраци на фенерите фрлаа здола низ маглата жолтеникави одблесоци и слабо ги истакнуваа на лицата лелеењата на тие збиени покриви, како некој океан од неподвижни бранови. Најпосле понекогаш ќе се појавеа ретки лица сред таа морничава пустина; меѓу цвеќињата на некоја воздушна градина ќе забележев постенлив и во вид на куќичка профил на некоја старичка што ги полеваше капуцинките, а во рамката на изгниеното прозорче на покривот некоја девојка како се облекува, верувајќи дека е сама, а на која можев само да ѝ го видам убавото чело и долгата коса што ја криеше наугоре прекрасната бела рака. На улиците им се восхитував на некои краткотрајни растенија, кутри треви што наскоро луњата ќе ги однесе! Ги посматрав маховините, нивните бои што дождот ги освежуваше, а кои под сонцето се менуваа во суво и темно кадифесто чудни одблесоци. Најпосле, поетските и краткотрајните дејства на светлината, тажните расположенија на маглата, ненадејните блескоти на сонцето, тишината и маѓијата на ноќта, тајните на зората, чадот на секој оџак и сите случајности на оваа необична природа, што ми стана блиска, сето тоа ме забавуваше. Го сакав мојот затвор, тој беше доброволен. Тие париски савани од покриви рамни како некоја низина, што ги покриваа населените бездни, и годеа на мојава душа и се согласуваа со моите мисли. Тешко е одеднаш да се снајдеме во светот кога слегуваме од небеските висини кај што ме одвлечкуваат научните размислувања: затоа тогаш наполно ја сфатив манастирската сиромаштија.

Кога цврсто решив да се управувам по мојот нов животен план, барав стан во најпустите париски краишта. Една вечер, враќајќи се од естрапада, си одев дома по Јажарската улица. На аголот од улицата Клини забележав едно девојче кое имаше околу четиринаесет години и играше топка со една другарка, забавувајќи ги соседите со својата смеа и со своите ѓаволштини. Беше убаво времето, вечерта топла, уште беше септември. Пред секоја врата седеа жени и весело прикажуваа, како во некое гратче во празничен ден. Го посматрав прво девојчето чиешто лице беше толку изразито, а телото како создадено за сликар. Тоа беше прекрасна глетка. Ја барав причината на таа наивна слика сред Париз, и забележав дека таа улица е ќорсокак поради што и не беше многу прометна. Спомнувајќи си за престојот на Жан-Жак Русо во овој крај, го најдов хотелот Сен-Кантен. Поради неговата дотраеност се понадевав дека во него ќе најдам евтино живеалиште, и сакав да го разгледам.

Влегувајќи во една ниска соба, забележав класични свеќници од бакар со свеќи методски наредени на секој клуч и ме зачуди чистотата што владееше во таа просторија - што обично ја запоставуваат во другите хотели, а што ја дотерале како некоја „Жанр“ слика; нејзиниот син кревет, садовите и мебелот имаа нешто нагиздено во себе. Стопанката, жена од околу 40 години, чиишто црти на лицето искажуваа несреќа, а чијшто поглед беше замаглен од плачење, стана и појде накај мене. Јас понизно ѝ реков колку можам да платам за собата. Тогаш, не оддавајќи впечаток дека со тоа е изненадена, побара еден клуч меѓу другите и ме одведе на мансардите каде ми покажа една соба со поглед на покривите. На дворовите од соседните куќи низ чии прозорци минуваа долги стапови полни со алишта. Ништо не беше поужасно од таа мансарда со жолти извалкани ѕидови, што оддаваше миризба на беда и што го чекаше својот научник. Таванот на неа постојано се спушташе, а низ раздвоените ќерамиди можеше да се види небото. Во неа имаше место за кревет, за маса, за неколку столови, а под остриот агол на покривот можев да го сместам мојот клавир. Бидејќи не беше толку богата за да набави мебел за овој кафез достоен на венецијанските Пјомби78, кутрата жена не можеше никогаш да го издаде. Бидејќи од продажбата на покуќнината, што неодамна е извршена, ги бев исклучил предметите што во некоја рака беа мои, јас веднаш се спогодив со мојата стопанка и се настанив утредента кај неа.

Околу три години живеев во таа гробница под покрив, работејќи без прекин и дење и ноќе, со толкаво задоволство што работата ми се чинеше како најубава задача и најсреќно решение на човечкиот живот. Мирот и тишината што толку му се потребни на научникот, имаат нешто слатко и опивно како што е љубовта. Работата на мислите, барањата на идеите, тивките научни испитувања, не опсипуваат со неискажано уживање, што не можат да се опишат, како и сè друго што е во врска со интелигенцијата, чиишто појави не ги гледаат нашите надворешни сетила, Затоа секогаш сме присилени духовните тајни да ги објаснуваме со материјалните потреби. Задоволството што го имав пливајќи по езерото на бистрата вода, опкружен со карпи, шуми и цвеќиња, сам и милуван од млакиот ветар, на биљмезите би им дало мошне слаба слика на среќата што ја чувствував кога душава ми се капеше во блесокот на некоја непозната светлина, кога ги слушав страшните и нејасни гласови на вдахновението, кога од некој непознат извор бликаа мислите во мојот надразнет мозок. Да се гледа некоја идеја како се создава на полето на човечките апстракции како утринско сонце и се издига како него, како, дури, расте како дете, достасува до полната зрелост, пополека станува созреано, поголема е радоста од другите земјини радости или, уште подобро, тоа е божествено уживање. Учењето маѓепсува сè што нè опкружува. Лошата маса на која пишував и темната овча кожа со која беа покриени мојот клавир, мојата постела, мојот стол со потпирач, мојот необичен тапет, мојот мебел, сите тие нешта оживеаја, станаа мои понизни пријатели, молчаливи сопатници на мојата иднина. Колку пати им ја откривав мојава душа посматрајќи ги! Често, поминувајќи со погледот по некој извиткан корниз, изнаоѓав нови ниски од мисли, некој очигледен доказ на мојот систем или зборови што ги сметав за погодни за да ги искажат речиси неискажливите мисли. Посматрајќи ги предметите што ме опкружуваа, наоѓав дека секој има свој личен изглед, свој карактер. Често ми зборуваа; а кога сонцето на заоѓање преку покривите ќе тргнеше низ мојот тесен прозорец, по некој потаен знак, тие се бојадисуваа, бледнееја, сјаеја, се ужалуваа или развеселуваа, изненадувајќи ме секогаш со нови впечатоци. Тие ситни настани на осамениот живот, што светот не ги ни забележува, им се утеха на затворениците. Зар не бев роб на една идеја, роб на еден систем, но бодрен од изгледот на славен живот? При секоја совладана тешкотија, ѝ ги бакнував рацете на жената со прекрасни очи, отмена и богата, која еден ден ќе ја милува мојава коса зборувајќи ми нежно:

- Многу си претргал, кутар Ангеле!

Бев започнал две големи дела. Една комедија требаше за кратко време да ми донесе слава, да ме збогати и да ме воведе во она општество во кое сакав одново да се појавам со своите суверени права на генијален човек. Во тоа ремек-дело сите вие го видовте првиот грев на едно момче кое тукушто излегло од гимназијата, вистинска детинштина. Вашите шеги им ги посекоа крилјата на плодните илузии што не се разбудуваат повеќе. Само ти, драги Емиле, ја виде длабоката рана што другите му ја зададоа на моево срце. Само ти ѝ се восхитуваше на мојата Теорија на волјата, но тоа долго дело поради кое ги изучував ориенталните јазици, анатомијата, физиологијата, на кое му го посветив најголемиот дел од своето време, ако не се лажам, тоа дело ќе ги дополни трудовите на Месмер79, Лаватер80, и Гал81, пробивајќи и нов пат на човековото знаење. Тука завршува мојот прекрасен живот, онаа секојдневна жртва, онаа работа на свилената буба за која не знае светот, а чија сета награда е можеби во работата. Од времето на мојата зрелост до завршувањето на мојата Теорија, посматрав, учев, пишував, постојано читав, и мојот живот беше како една долга ученичка задача. Иако разнежен обожавател на ориенталската мрзеливост, вљубен во своите соништа, сетилен, постојано работев лишувајќи се себеси од радостите на парискиот живот. Бев лаком по природа, а се воздржував во јадењето и пиењето. Ги сакав и движењата и патувањата по морето, сакав да посетам повеќе земји, наоѓав уште задоволство, како некое дете, да ги отскокнувам мазните каменчиња по површината на водата, а постојано седев со перо в рака. Бев зборлест, а морав молчејќи да ги слушам професорите на јавните предавања во Библиотеката и во Музејот. Спиев на мојот беден самотен кревет, како калуѓер од редот на свети Бенедикт, а жената меѓутоа ми беше единствениот сон, што го милував, а што постојано бегаше од мене! Накратко, мојот живот беше составен од свирепи спротивности, од постојани лаги. Па судете сега за луѓето!

Понекогаш моите природни наклоности се разбудуваа како пожар што долго тлеел. Благодарение на некои илузии или на тропска треска, јас, кој немав ниедна жена за која би копнеел, без нешто каде и да е, со стан на една бедна мансарда, се гледав себеси опкружен од прекрасни љубовници! Трчав по улиците на Париз, спружен на меките перници од некоја раскошна кола! Постојано ме разјадуваа пороците, бев потонат во разврат посакувајќи сè, имајќи сè, најпосле, се испијанував иако не пиев, како свети Антони во своето искушение. За среќа, сонот најпосле, ги растеруваше овие ненаситни сеништа. Утредента, науката ме повикуваше смеејќи се, и јас бев верен. Замислувам дека жените што ги нарекуваат чесни, често мораат да бидат изложени на овие бури од луѓе, желби и страсти, што се издигнуваат во нас и против нашата волја.Тие мечтаења не се без чари: зар тие не личат на оние ноќни зимски весели прикажувања, кога го напуштаме своето домашно огниште и заминуваме за Кина? А што станува со невиноста за време на тие прекрасни патувања на кои мислата ги отстранува своите пречки?

За првите десет месеци на моето заточеништво, живеев беден и самотен живот што ти го опишав. За никој да не ме забележи рано одев да донесам прехранбени продукти за тој ден. Самиот ја местев собата, бев во исто време и господар и слуга. Играв улога на Диоген со многу гордост. Но, по извесно време, во текот на кое стопанката и нејзината ќерка ги демнеа моите нарави, ја испитуваа мојата личност и ја сфаќаа мојата беда, можеби затоа што тие беа мошне несреќни, се воспоставија неминовни врски меѓу нив и мене. Полина, тоа прекрасно суштество чиишто наивни и нежни умилности донекаде ме доведоа тука, ми направи неколку услуги што не можев да ѝ ги одбијам. Сите несреќи се сестри, тие зборуваат со ист јазик, имаат иста благородност, благородност на оние што немаат ништо, не ги штедат чувствата, ги жртвуваат и своето време и својата личност.

Незабележливо, Полина се загнезди кај мене, сакаше да ме служи, а мајка ѝ не се противеше. Ја видов и мајката како ми ги крпи алиштата, вцрвувајќи се кога ќе ја затекнев на таа добротворна работа. Станувајќи нивен штитеник и против својата волја, ги прифаќав нивните услуги. За да се сфати тоа необично пријателство, требаше да се познава страста кон работата, тиранијата на идеите и онаа нагонска одвратност што спрема ситниците на материјалниот живот ја чувствува мислителот. Дали можев да му се спротивставам на нежното внимание што ми го укажуваше Полина, донесувајќи ми го бесшумно моето неизобилно јадење, кога ќе забележеше дека за седум до осум часови ништо не сум каснал? Со женска умилност и детинска невиност таа ќе ми се насмевнеше давајќи знак дека не треба да ја гледам. Таа беше како Ариел82, кој како воздушен дух се вовлекуваше под мојот покрив, грижејќи се за моите потреби.

Една вечер, Полина трогателно и наивно ми ја раскажа својата историја. Татко ѝ бил командир на ескадрон коњички гренадири на царската гарда. При преминувањето преку Берзина, бил заробен од Козаците. Подоцна, кога Наполеон предложил да го разменат, руските власти залудно го барале по Сибир. Според раскажувањата на другите заробеници, избегал со намера да оди во Индија. Оттогаш, госпоѓа Годен, мојата стопанка, не добила никакви вести за својот маж. Настапија порази од 1814 и 1815 година. Сама, без средства и помош, таа реши да издава наместени соби за да ја исхрани својата ќерка. Постојано се надеваше дека мажот ѝ ќе се врати. Најтешко ѝ беше што не можеше да ја воспита Полина, својата Полина, кумче на кнегињата Боргез, која не би ја изневерила блескавата иднина, што ѝ ја беше ветила нејзината царска заштитница. Кога госпоѓа Годен ми ја довери таа горчлива болка што ја отепуваше, и кога ми рече со трогателен глас: „Со задоволство би го дал оној партал од хартија со кој на Годен, за време на Царството, му е подарена баронската титула, и правото што го имаме на приходите од Вистханау, само кога би можела да ја одгледам Полина во Сен-Дени83!“ Одеднаш затреперив, и за да се оддолжам за негата со која ме опсипуваа овие две жени, си помислив да се понудам да го дополнам воспитувањето на Полина. Наивноста со која тие две жени го прифатија мојот предлог ѝ беше еднаква на наивноста со која е сторен.

Така имав часови на одмор. Малечката беше необично способна, и толку чесно учеше што набргу свиреше на клавир подобро од мене. Навикнувајќи се гласно да ги искажува своите мисли пред мене, таа излеваше бескрајни умилности на едно срце што му се отвора на животот како чашката на светот што пополека се развива на сонцето. Таа ме слушаше предано и со задоволство, запирајќи ги врз мене своите црни и кадифено благи очи кои како да се насмевнуваа. Ги повторуваше своите лекции со пријатен и умерен глас покажувајќи детска радост кога ќе бев задоволен од неа. Мајка ѝ, која секој ден стануваше сè позагрижена што од секоја опасност требаше да штити девојче кое, растејќи, ги развиваше сите умилности што ги предвестуваше нејзиното детство гледаше со задоволство како по цел ден се затвора за да учи. Бидејќи немаше друг клавир освен мојот таа ги искористуваше моите отсутства и се вежбаше на него.

Кога се враќав дома, ја затекнував Полина во мојата соба, во најскромен фустан; но, и при најмалото движење, од нејзината груба ткаенина се откриваа нејзината стројна става и чарите на нејзината личност. Како кај хероината на Магарешката кожа, нејзината нога изгледаше умилно и во извалкани чевли. Но тие прекрасни блага, тоа меринско богатство, таа раскошна убавина, сето тоа беше како изгубено за мене. Се бев зарекнал Полина да ја сметам само како своја сестра, и ќе ми беше ужасно ако ја изиграв довербата на нејзината мајка. Ѝ се восхитував на таа прекрасна девојка како на некоја слика, како на портретот на мртва љубов. Најпосле, таа беше мое дете, моја статуа. Јас, новиот Пигмалион, сакав да направам мермерен кип од една девојка, жива и румена, чувствителна и зборлива. Бев мошне строг кон неа, но колку што повеќе го чувствуваше мојот учителски деспотизам, толку беше поумилна и покротка.

Ако во мојата обѕирност и воздржаност ме бодреа благородни чувства, сепак не ми недостасуваа ни празни причини. Воопшто не сфаќав дека некој може да биде чесен, кога во прашање се парите, ако не мисли чесно. За мене беше исто да измамам некоја жена или да банкротирам. Да се љуби младо девојче или да се допушти тоа да ве засака, тоа ви е вистински договор чиишто одредби мораат да бидат добро утврдени. Можеме да ја оставиме жената што се продава, но не и девојката што се продава, зашто таа не е свесна за големината на својата жртва. Јас, значи, би се оженил за Полина, и би сторил лудост, зар една кротка и невина душа не би ја изложил на ужасни несреќи? Мојата сиромаштија зборуваше со својот себичен јазик, и секогаш ја ставаше својата железна рака меѓу тоа добро суштество и мене. А потоа, тоа го признавам, за мој срам, не можам да си ја претставам љубовта во беда. Можеби таа во мене е некоја расипаност за која треба да ѝ заблагодариме на онаа општествена болест што ја нарекуваме цивилизација; но жена, нека е прекрасна како убавата Елена, Хомеровата Галатеја, воопшто не дејствува врз моите сетила ако е макар и најмалку запустена. Ах! Љубовта живее во свилата, во кашмирот опкружена од чудесностите на раскошот што прекрасно ја красат бидејќи и таа самата е можеби раскош. Сакам под мојата жедост да туткам наконтени фустани, да кршам цвеќиња, со свите раце да ги пустам господствените дворови на намирисаната коса. Пламени очи, скриени со проѕирна тантела, што ја раскинуваат погледите, како што пламенот го раскинува чадот од топ, имаат за мене неверојатни чари. Мојата љубов сака скали од свила, по кои безшумно се качува во зимската ноќ. Колку е големо задоволството да се стигне, покриен со снег, во собата осветлена со миризби, постелена со бојадисана свила, и да се затекне жена која исто така, го истребува снегот, зашто, како би им се дало друго име на оние превези од сладострасни муслини низ кои таа нејасно се оцртува како ангел во облак, а од кои се готви да излезе? Покрај тоа, потребна ми е бојазлива среќа, смело спокојство. Со еден збор, би сакал одново да ја видам таа таинствена жена, но да ја видам блескава, опкружена со свет, чесна, опсипана со почести, облечена во тантели, осветлена со дијаманти, како му издава наредби на градот, и на толку висока положба и толку достоинствена што никој да не се осмели да ѝ се обрати со некоја желба. Сред нејзиниот двор, таа скришум фрла поглед на мене, поглед што е спротивност со нејзините лицемерства, поглед што ми ги жртвува светот и луѓето!

Навистина, колку пати сум рекол дека сум смешен што сакам неколку аршини свилена тантела, кадифе, тенок ватист, вештина на некој бербер, свеќи, кочии, титула, хералдички круни, што ги насликале фирмописците или ги изрежал некој кујунџија, најмалку женско; си се потсмевав себеси, се препирав со себеси, но сè беше залудно. Ме плени некоја благородничка и нејзината прекрасна насмевка, нејзиното отмено однесување и почит кон самата себеси. Кога поставува преграда меѓу себеси и светот, таа им поласкува на сите мои суети, што ја сочинуваат половината на љубовта. Кога сите ми завидуваат, ми се чини мојата среќа како да има повеќе сладина. Кога не работи ништо што работат другите жени, кога не оди пеш, кога не живее како тие, кога се завиткува со наметка што тие не можат да ја имаат, кога ги вдишува своите сопствени миризби, ми се чини дека мојата љубовница многу повеќе е моја. Колку што повеќе се оддалечува од земјата, дури и во она што е земско во љубовта, ми се чини дека до толку е поубава. За моја среќа, веќе дваесет години немаме кралица во Франција, инаку би ја засакал кралицата!

За да се однесува како кнегиња, жената треба да биде богата. Што беше Полина, пред такви мои занесенички нарави? Можеше ли таа да ми ги продаде ноќите што вредеа живот, онаа љубов што отепува, и ги доведува во прашање сите човечки способности, ние навистина не умираме поради кутри девојки што се подаваат! Никогаш не можев да ги уништам ни овие чувства ни овие поетски мечтаења. Јас бев роден за невозможна љубов, а случајот ги надмина моите желби. Колку пати ги ставав сатенските чевлиња на умилните ноџиња на Полина, ја обвиткував нејзината става, тенка како млада топола, со фустан од превез, префрлував преку нејзините гради лесен шал од свила, простирав ќилим под нејзините нозе во нејзиниот хотел и ја возев во отмена кола! Така ја обожавав. И придавав горделивост што ја немаше, ѝ ги одземав сите добродетели, сите невини умилности, нејзината природна душа, нејзината наивна насмевка, за да ја нурнам во пеколната река на нашите пороци и срцето да ѝ го направам налудничава кукла на нашите салони, стројна жена што си легнува наутро за да воскресне навечер, при светлината на свеќите. Полина беше олицетворение на чувство и свежина, а јас сакав да биде сува и ладна.

Во последните денови од мојата лудост, ја гледав во сеќавањето Полина како некоја слика од нашето детство. Повеќепати ќе останев трогнат, мислејќи на слатките мигови: било кога ја гледав таа прекрасна девојка како шие крај мојата маса, мирна, молчалива, свиткана и слабо осветлена со светлина што влегувајќи низ моето прозорче на покривот, фрлаше слаби сребреникави одблесоци врз нејзината убава црна коса; било кога ја слушав нејзината насмевка, или нејзиниот ѕвонлив глас кога пее умилни сентиментални песни што лесно ги компонираше. Често мојата драга Полина ќе се занесеше свирејќи, тогаш нејзиното лице ќе личеше многу на благородна глава со која Карло Долчи сакаше да ја претстави Италија.84 Моето свирепо сеќавање ми ја фрлаше таа девојка низ лудоста на мојот живот како гризење на совеста, како слика на добродетелта! Но да ја оставиме кутрата девојка на нејзината судбина! Колку и да беше несреќна, јас барем ја засолнив од страшната луња, одбегнувајќи да ја одвлечам во својот пекол.

До минатата зима мојот живот беше мирен и ревносен чијашто слаба слика се обидов да ти ја дадам. Во првите денови на месец декември 1829 година се сретнав со Растињак, кој, и покрај тоа што бев бедно облечен, ме зеде под рака и почна навистина братски да се распрашува за мојата судбина. Освоен од неговото однесување, му го раскажав накратко мојот живот и го запознав со моите надежи; тој почна да се смее, постапувајќи со мене истовремено како со генијален човек и глупак. Неговиот фалбаџиски глас, неговото познавање на светот, неговото богатство што го стекнал со неговото умеење, незапирливо дејствуваа врз мене. Растињак ми претскажа дека ќе завршам в болница, непознат како некој глупак, ми го покажа мојот спровод и ме фрли во јамата на бедните. Ми зборуваше за шарлатанството. Со оној љубезен занес што го правеше толку прекрасен, тој ми ги претстави сите генијални луѓе како шарлатани. Ми кажа дека ќе полудам, дека ќе пропаднам, ако останам сам во Јажарската улица. Според неговото мислење, требаше да одам во високото општество, да ги свикнам луѓето да го изговараат моето име и да ме поштедат од она обично господине, што не му прилега при животот на голем човек.

- Глупаците, извика тој, овој занает го нарекуваат: сплеткари, моралистите го прогонуваат под името: развратен живот. Да не се запираме на луѓето, да ги испитаме резултатите. Ти работиш, нели? Па сепак, ти никогаш ништо нема да направиш. Јас, напротив, способен сум за сè, а не вредам за ништо, и мрзлив сум како морски рак. Па сепак, во сè ќе успеам. Одам многу во друштва, се туркам, и ми прават место; се фалам, и ми веруваат; правам долгови што ми ги плаќаат другите! Расипувањето е, драги мој, политички систем. Животот на човекот што своето време го поминува на трошење на својот имот често станува шпекулација; тој го вложува својот капитал во пријатели, во задоволства, во заштитници, во познанства. Сака ли еден трговец да стави еден милион на коцка? Дваесет години тој не спие, не пие, не се забавува; тој лежи на својот милион, го преместува по цела Европа, здодевно му е, им се предава на сите демони што ги измислил човекот. Потоа, некоја ликвидација какви што досега доста сум видел, го остава често без скршена пара, без име, без пријател. Расипникот, меѓутоа, се забавува и живее во трката на своите коњи. Ако случајно ги загуби своите капитали има надеж дека ќе го стават за главен наплатувач85, дека добро ќе се ожени, дека ќе биде на служба кај некој министер, кај некој амбасадор. Одново има пријатели, добар глас, и секогаш пари. Познавајќи ги побудите на светот, тој ги искористува за себе. Дали овој систем е логичен, или да не сум луд? Зар во тоа не е смислата на комедијата што секој ден се игра во светот?

- Твоето дело е завршено, продолжи тој по една кратка починка, ти имаш огромна дарба! Значи, си стасал до мојата почетна точка. Сега треба сам да успееш, тоа е посигурно. Здружи се со разни клики, најди кој ќе те фали и помогнува. Јас наполу ќе соучествувам во твојата слава, ќе бидам јувелир што ќе ги намести дијамантите на твојата круна.

- За да почнеш, биди овде утревечер. Јас ќе те воведам во една куќа во која доаѓа сиот отмен Париз, Париз на контињата, на милионерите, на славните личности, накратко, на луѓето што зборуваат за златото како Кризостом86. Кога тој свет ќе прифати некоја книга, тогаш сите ја бараат; ако навистина е добра, тогаш тие луѓе, и не знаејќи, дале диплома за генијалноста. Ако имаш ум, драго мое дете, сам ќе ѝ подготвиш успех на твојата Теорија, сфаќајќи ја подобро теоријата на успехот. Утревечер ќе ја видиш прекрасната грофица Федора, жена во мода.

- Никогаш не сум слушнал за неа да се зборува.

- Ти си црнец, одговори Растињак смеејќи се. Не си слушнал за Федора! мома за мажење со околу осумдесет илјади ливри доход, која никого не сака или што никој не ја сака! Некој вид женски проблем, Парижанка наполу Русинка, или Русинка наполу Парижанка! Жена кај која се издаваат сите романтичарски списи што не се објавуваат, најубавата жена во Париз, најумилната! Не си дури ни црнец, туку некаков мајмун меѓу црнецот и животното. Збогум, ќе се видиме утре.

Се сврте како вртелешка и исчезна, не чекајќи го мојот одговор, верувајќи дека нема разумен човек што да не сака да се запознае со Федора. Како треба да се објасни магиската моќ на некое име? Федора ме прогонуваше како некоја зла мисла со која би сакале да се спогодиме. Некој глас ми зборуваше: „Ќе одиш кај Федора.“ Залудно му се спротивставував на тој глас и му довикнував дека лаже, со тој збор Федора ги дотепуваше сите мои причини. Но зар тоа име, таа жена не беше симбол на сите мои жедости и главна мисла на мојот живот? Името ја будеше извештачената поезија на отмениот свет и им даваше блескот на свеченостите на аристократскиот Париз и на суетниот сјај. Жената ми се прикажуваше со сите проблеми на староста од кои бев спобудален. Можеби тоа не беше ни жена, можеби тоа не беше ни име, туку моите пороци се креваа во мојава душа за одново да ме испитаат.

Грофицата Федора, богата и без љубовник, што им се спротивставува на париските соблазни, зар не беше олицетворение на моите надежи, на моите провиденија? Си создавав во мислата една жена, ја замислував, ја сонував. Таа ноќ не спиев, станав нејзин љубовник, во неколку часови го собирав сиот еден живот, и уживав во неговите изобилни пламени сладости. Утредента, неспособен да ги поднесувам страдањата што доаѓаа од долгото исчекување на вечерта, отидов да земам на заем некој роман, и денот го поминав во читање, присилувајќи се така себеси да не мислам и да не го мерам времето. Додека читав, името на Федора се одгласуваше во мене како некој звук што се слуша во далечина, што не ви пречи, но што се слуша. За среќа, уште имав едно црно палто и бел елек што доста ми прилегаа. Потоа, од сиот мој имот ми беа останале околу триесет франкови што ги бев расфрлал по моите искинати алишта и по фиоките, за меѓу секој талир и моите нарави да поставам боцкава пречка на пребарување и неизвесност на обиколка на мојата соба. Кога дојде време да се облекувам, го пребарав моето благо низ безброј хартии. Врз основа на мојата бедна готовина можеш да си замислиш што значеше за мене издаток за ракавици и кола: ми отиде сета месечна издршка. За жал, секогаш имаме пари за своите нарави и се пазариме само кога се во прашање корисни и потребни нешта. Ние лесно си го фрламе своето злато на танчарки, а се пазариме со работникот чиешто изгладнето семејство го чека исплатувањето на некоја сметка. Колку луѓе има што имаат палто од сто франкови, дијамант во рачката од својот бастун, а ручаат за франк и дваесет и пет сантими! Се чини дека никогаш доволно скапо не ги плаќаме задоволствата на нашата суета. Растињак дојде во одреденото време на состанокот, и се насмевна на мојата промена и се пошегува малку на нејзина сметка. Но, додека одевме кон грофицата, тој ми даде милостиво неколку совети за тоа како да се однесувам спрема неа. Ми ја опиша како скржава, суетна, недоверлива, но раскошно скржава, природно суетна, добродушно недоверлива.

- Ги знаеш моите обврски, ми рече тој, и знаеш колку би загубил кога би ја изменил љубовта. Посматрајќи ја Федора бев незаинтересиран, ладнокрвен, па моите забелешки мораат да бидат точни. Кога помислив да те претставам кај неа, ја имав на ум твојата среќа; затоа внимавај на секој збор, таа има страшно помнење, толку е итра што и еден дипломат може да доведе во очај, и знае да погоди кога некој зборува вистина. Меѓу нас кажано, мислам дека царот не го признал нејзиниот брак, бидејќи рускиот амбасадор почна да се смее кога му зборував за неа. Тој не ја прима, одвај ќе ја поздрави кога ќе ја сретне во Булоњската шума. При сето тоа, таа се дружи со госпоѓа де Серизи, им прави посети на госпоѓите де Нисежан и де Ресто. Во Франција таа ужива беспрекорен глас. Војвотката де Кариљано, најнепристапната маршаловица во целата бонапартистичка котерија, често со неа го поминува летото на својот имот. Многу млади контиња, и синот на еден француски пер, ѝ го нудеа своето име за нејзиното богатство. Таа сите учтиво ги одби. Можеби нејзината чувствителност започнува дури со грофовската титула? Нели си маркиз? Тогаш напред, ако ти се допадне! Ете, тоа ти се моите упатства.

Поради оваа шега поверував дека Растињак сакал да се пошегува и да ја поскокотка мојата љубопитност, така што мојата брзо зачната страст беше во врвната точка кога запревме пред перистилот искитен со цвеќиња. Качувајќи се по широките скали послани со ќилими, каде што ги забележав сите префинетости на англискиот конфор, срцево ми зачука. Црвенеев поради сево ова, го срамев своето потекло, своите чувства, својата гордост, бев смешен буржуј. За жал излегов од мансардата, по три години сиромаштија, не знаејќи уште да го ставам над животните ништожности она стекнато богатство, оние огромни духовни капитали кои за миг ќе ве збогатат кога силата ќе ви падне в раце, не здробувајќи ве, бидејќи учењето однапред ве подготвило за политички борби. Забележав една жена која имаше околу дваесет и две години, со средна става, во бел фустан. Беше опкружена од луѓе и држеше в рака едно ладало од пердуви. Стана, кога го здогледа Растињак, и ми упати со својот милозвучен глас неколку љубезни зборови, што без сомневање однапред ги подготвила. Нашиот пријател ме беше претставил како талентиран човек, и благодарение на неговата вештина, неговата пламена гаскоњска речитост, ме пречекаа ласкаво. Бев предмет на особено внимание, што ме збрка. За среќа, Растињак веќе беше зборувал за мојата скромност. Тука сретнав научници, писатели, бивши министри, француски перови. Наскоро по моето доаѓање разговорот продолжи и, насетувајќи дека треба само да го чувам добриот глас, се охрабрив. Потоа, не злоупотребувајќи го зборот кога ќе го добиев, се трудев да ги резимирам расправањата со зборови повеќе или помалку остри, длабоки или духовити. Предизвикав доста добар впечаток. По илјадити пат во својот живот, Растињак излезе пророк. Кога имаше доста свет, па секој стануваше слободен, мојот покровител ме зеде под рака и поминавме низ апартманите.

- Не покажувај дека премногу си воодушевен од кнегињата, ми рече тој, зашто ќе погоди поради што си дојден.

Салоните беа наместени со многу вкус. Имаше во нив одбрани слики. Секоја соба имаше, како кај најимотните Англичани, свој особен белег, а свилените тапети, разубавувањата, формата на мебелот, и најмалиот украс, сè беше во хармонија со основната замисла. Во еден готски будоар чиишто врати беа скриени од извезени завеси, сè беше во готски стил и во рамки од штоф, и ѕидниот часовник, и цртежите по ќилимите. Таванот од темни извајани греди беше прекрасен со своите умилни и оригинални венци. Дрвените рамки беа уметнички изработени. Ништо не ја расипуваше целоста на тој прекрасен украс, дури ни прозорците со своите бојадисани стакла. Бев изненаден кога здогледав еден мал модерен салон каде што не знам кој уметник ја применил сета уметност на нашиот украс, толку лесен, толку свеж, толку умилен, без болскот и со малку позлата. Сè тука беше вљубено и воздуховидно како некоја германска балада, вистинско гнездо за една страст од 1827 година, исполнето со миризба од најретките цвеќиња. По овој салон забележав, веднаш потоа, една позлатена соба во стилот на Луј XIV, кој спротивно од нашите денешни слики предизвикуваше необичен, но пријатен контраст.

- Ќе се сместиш доста добро, ми рече Растињак со насмевка во која имаше малку иронија. Зар не е привлечно? праша тој смеејќи се.

Потоа одеднаш се крена, ме зеде под рака, ме одведе во спалната и ми покажа, под еден балдахин од бел муслин и од бело моаре, еден сладострастен кревет благо осветлен, вистинска постела на младата самовила, свршеница на генијот.

- Зар нема, ми рече тој со тивок глас, бесрамност, безочност и претерана желба за допаѓање во таа дозвола што ни е дадена за да го посматраме тој престол на љубовта? Да не му се подаде никому, а секому да допушти тука да ја стави својата визитна картичка! Да сум слободен, би сакал да ја видам таа жена како коленичи и плаче на мојата врата.

- Зар си толку сигурен во нејзината невиност?

- Нашите најдрски, дури и најопитни женкари признаваат дека наседнале кај неа, дека уште ја сакаат и дека ѝ се предани пријатели. Зар таа жена не е загадочна?

Тие зборови предизвикаа во мене извесно пијанство, мојата љубомора веќе се плашеше од минатото. Треперејќи од радост брзо се вратив во салонот каде што ја бев оставил грофицата, и ја сретнав во готскиот будоар. Таа ме запре со својата насмевка, ми даде знак да седнам крај неа, почна да ме испитува за моите работи, како божем силно да ја интересираа, особено кога со шеговит тон ја запознав со својот систем место да зборувам со јазик на професор за научно да ѝ го изложам. Таа изгледаше дека е живо заинтересирана кога разбра дека човечката волја е материјална сила слична на пареата; дека во духовниот свет ништо не ѝ се спротивставува на таа сила кога човекот ќе свикне да ја згусне, да ракува со тој состав, кон тие души постојано да ја насочува проекцијата на таа течна маса; таквиот човек, кога ќе му се посака, ќе може да измени сè што се однесува на човекот, дури и неумоливите закони на природата. Забелешките на Федора ми покажаа дека е надарена со извесна остроумност; едно време уживав давајќи ѝ за право за да ѝ поласкам, но ги урнав потоа нејзините женски причини со една забелешка, привлекувајќи го нејзиното внимание врз една појава од секојдневниот живот, врз сонот, навидум обична појава, но всушност нерешлив проблем за научникот, и ѝ ја скокотнав нејзината љубопитност. Грофицата остана едно време дури замислена кога и реков дека нашите идеи се организирани и совршени суштества, што живеат во еден невидлив свет и влијаат врз нашиот живот, наведувајќи ѝ ги како доказ мислите на Декарт. Дидро и Наполеон, што го водеа, и што сè уште го водат сиот еден век. Имав чест да ја забавувам таа жена. Таа ме остави повикувајќи ме да ја посетам. Да се изразам во дворски стил: ми ја отвори ширум вратата.

Било затоа што, по мојот навик достоен за пофалба, вообичаените учтивости ги сфатив како зборови од срце, било затоа што Федора виде дека наскоро ќе станам славен човек, и сакаше да го зголеми својот собир на научници, поверував дека сум ѝ се допаднал. За подробно да ја испитам оваа необична логичност и нејзиното однесување, го повикав на помош сето мое знаење од филозофијата и своите поранешни проучувања на жената. Скриен во длабнатината на еден прозорец, скришум ги следев нејзините мисли обрнувајќи внимание на нејзиното држење, испитувајќи ја кога како домаќинка одеше ваму-таму, седеше и разговараше, повикуваше некој човек, го испитуваше, и се потпираше на первазот од вратата за да го слуша. При нејзиното одење забележував некој толку благ замор во движењата, некое толку умилно лелеење на фустанот, а притоа, толку силно ја дразнеше помамноста што тогаш малку верував во нејзината невиност. Ако Федора сега не знаеше за љубов, таа некогаш мора да била мошне страсна, бидејќи некоја опитна помама се пројавуваше дури и во положба што ја заземаше кога разговараше. Коректно се опираше на дрвената облога, како некоја жена готова да падне, но исто така и како жена што е готова да избега до колку некој мошне жив поглед би ја исплашил. Со рацете млитаво скрстени, изгледајќи како да ги вдишува зборовите, слушајќи ги дури благонаклоно и со поглед, се топеше од чувство. Нејзините свежи и црвени усни ѝ контрастираа на силната белина. Нејзината темна коса ја истакнуваше портокаловата боја на нејзините очи пругави како флорентинскиот мермер, а нивниот израз како да ја подзасилуваше остроумноста на нејзините зборови. Најпосле, нејзината става беше украсена со најпривлечни умилности. Можеби некоја соперничка би кажала дека има нечувствителност во нејзините густи веѓи што изгледаа составени, можеби би го покудила незабележливиот мов што ги красеше контурите на нејзиното лице. Јас насекаде ја видов самата страст. Љубовта беше испишана на италијанските клепки на оваа жена, на нејзините прекрасни раменици, достојни на Милоска Венера, на цртите од нејзиното лице, на нејзината долна усна, малку подебела и помалку осенчена. Беше нешто повеќе отколку жена, беше роман. Да, нејзините женски богатства, хармоничноста на нејзините линии, ветувањата што нејзиното раскошно тело им ги нудеше на страста, беа ублажени со постојана претпазливост и необична скромност што беа во спротивност со изразот на целата нејзина личност. Требаше да се има мојата остроумна посматрачка дарба па да се откријат во таа природа знаците на еден сладострастен живот. Појасно да ја искажам мојата мисла, во Федора беа две жени, можеби со биста разделени: едната беше ладна, само главата беше заљубена. Пред да ги запре своите очи на некој човек, таа го готвеше својот поглед, како да се чувствуваше нешто таинствено во неа, ни самиот не знам што, би рекол некое грчење по нејзините толку сјајни очи. Накратко, или моето знаење беше недоволно и тогаш ќе имав уште многу тајни да откривам во духовниот свет, или грофицата имаше прекрасна душа, чиишто чувства и еманации му ја даваа на нејзиниот израз на лицето онаа привлечност што нè совладува и плени, моќ чисто духовна и до толку посилна до колку е во согласност со привлечноста на помамата.

Излегов восхитен и маѓепсан од оваа жена, опиен од нејзиниот раскош; беше заскокоткано сето она што во мојава душа е благородно, порочно, добро и лошо. Кога се почувствував толку возбуден, толку жив, толку восхитен, ми се пристори дека ја сфаќам привлечноста што таму ги доведуваше оние уметници, оние дипломати, оние луѓе на положби, оние берзански шпекуланти, обложени со црн лим како и нивните каси: тие, без сомневање, ја бараа крај неа онаа занесна возбуда што правеше во мене да затреперат сите сили на моето битие, што ја шибаше мојата крв и во најситните жили, го дразнеше и најтенкиот нерв и трепереше во мојот мозок! За сите да ги задржи, не му се даде никому. Жената е кокетна додека не засака.

- Потоа, му реков на Растињак, таа можеби била мажена за некој старец или му е продадена, па сеќавањето на првиот брак предизвикува во неа одвратност кон љубовта. Се вратив пеш од градскиот крај Сент-Оноре во кој живее Федора. Од нејзиниот двор до Јажарската улица треба да се помине речиси цел Париз. Патот ми се стори краток, а, меѓутоа, беше студено. Да се преземе освојување на Федора зиме, по голем студ, кога немав ни триесет франкови, кога растојанието што нè делеше беше толку големо! Само сиромашно момче може да знае колку љубовната страст бара издатоци за кола, ракавици, облека, алишта итн. Ако љубовта мошне долго остане платонска, тогаш трошоците урнисуваат. Навистина меѓу студентите на право има Лозени87 на кои им е невозможно да ѝ се приближат на љубовта што живее на првиот кат. Па, како тогаш можев да се борам јас, слаб, мршав, просто облечен, блед и изнемоштен како уметник што се созема по напишаното дело, со момчињата убаво накадрени, убавички, нагиздени, со вратоврски што би ја фрлиле во очај сета Хрватска,88 богати, снабдени соколи, потковани со дрскост.

- Глупости! или Федора или смрт! извикав на свиокот на еден мост. Федора е богатство!

Прекрасниот готски будоар и салонот во стилот на Луј XIV се појавија пред моиве очи, одново ја видов грофицата во бел фустан, нејзините широки и прекрасни ракави, нејзиниот заводнички чекор и нејзината соблазнива половина. Кога стигнав на мојата гола и студена мансарда, што беше толку неуредна како периката на некој природонаучник, уште бев опкружен од сликите на раскошот на Федора. Таа спротивност беше лош советник, мора така да стануваат злосторствата; треперејќи од лутина, ја проколнав тогаш мојата пристојна и чесна сиромаштија, мојата плодна мансарда во која никнаа толку мисли. Барав полагање сметка за својата судбина, за својата несреќа, од господ, од ѓаволот, општественото уредување, татко ми, од целиот свет. Си легнував сиот изгладнет, мрморејќи смешни клетви, но цврсто решен да ја освојам Федора. Срцето на таа жена беше последен лоз од кој зависеше моето богатство. Не сакам да ти зборувам за моите први посети на Федора за брзо да преминам на драмата.

Обраќајќи ѝ се на душата на таа жена, се обидував да го задоволам нејзиниот дух, да ја задоволам нејзината суета. Најпосле, за сигурно да ме сака, јас ѝ давав илјада причини подобро да се сака сама себеси, и никогаш не ја оставав во состојба на рамнодушност. Жените по секоја цена ги сакаат возбудувањата со кои изобилно ја подарив. Понапред ќе ја налутев отколку да ја видев рамнодушна кон мене. Ако отпрвин, вдахновен со цврста волја и желба да ме засака, имав малку влијание врз неа, наскоро мојата страст нарасна, повеќе не се владеев себеси, не знаев повеќе да се преправам, изгубив присуство на духот, и смртно се вљубив. Не знам добро што во поезија или разговор го нарекуваме љубов, но чувството што одеднаш избувна во мојата двократна природа никаде не го најдов насликано, ниту во китнестите и извештачени реченици на Жан-Жак Русо, во чиј стан можеби се наоѓав, ниту во ладните умотворби на нашите два литературни века, ниту во италијанските слики. Во божествените предели на мојата прва љубов можеа само да ме пренесат погледот на Бриенското езеро, некои мотиви на Росини, Мадона89 на Мурило, сопственост на маршал Султ90, писмата на госпоѓа Лескомба91, извесни досетки расфрлени по збирки од анегдоти, а особено молитвите на верските занесеници и понекој извадок од нашите средновековни приказни.

Никакви човечки јазици, никакви мисли изразени со бои, мермер, зборови или звуци, не можат да ја претстават силата, вистината, совршенството, молскавичноста на чувството во душата! Да! кој вели уметност, тој кажува лага! Љубовта минува низ бескрајни измени пред да се вплетка засекогаш во нашиот живот и пред да го бојадиса засекогаш со својата пламена боја. Уметникот не е во состојба да ја анализира тајната на тоа незабележливо натопување. Вистинската страст се изразува со крикови, воздишки што му се здодевни на ладниот човек. Само оној, што искрено љуби, може, читајќи ја Клариса Харлоух, да се соживее во риката на Ловелас. Љубовта е невин извор што, извирајќи меѓу поточарките, цвеќињата и чакалот, станува поток, па потоа река, ги менува природата и изгледот при секој бран, и се вовира во бескраен океан во кој нецелосните духови гледаат еднообразност, во кој големите души се задлабочуваат со постојано посматрање. Како човекот се осмелува да ги опишува тие преливи на чувства, тие ситници што имаат толкаво значење, тие зборови чиј акцент исцрпува ризници од јазик, тие погледи поплодни од највеличествените поеми? Во секоја од мистичните сцени, низ кои неусетно се вљубуваме во некоја жена, се отвора бездна во која можат да пропаднат сите човечки песни. Е, како би можеле да ги претставиме со објаснувања живите и таинствените душевни измени, кога немаме зборови да ги насликаме тајните на видливата убавина! Какви маѓии! Колку часови останав потонат во неискажан восхит гледајќи ја во мислите! Среќен, поради што? Не знам. Ако во тие мигови нејзиното лице беше прекриено со светлина, значи дека се случуваше нешто поради што тоа болскаше. Незабележливиот мов, што ја позлатува нејзината нежна и тенка кожа, млитаво ги истакнуваше контурите со онаа умилност на која ѝ се восхитуваме посматрајќи ги далечните линии на хоризонтот кога се губат во сонцето. Се чинеше како светлината да ја милува паѓајќи врз неа, или од нејзиното болскаво лице како да избива некоја светлина појасна од самата светлина; потоа, некоја сенка, поминувајќи преку тоа нежно лице, му даваше извесна боја што му ги менуваше изразите со менувањето на неговиот тон на бојата. Често се чинеше некоја мисла како да се оцртува на нејзиното мермерно чело; се чинеше очите како да ѝ црвенеат, клепките ѝ трепереа, цртите на лицето се лелееја под дејство на насмевката; живиот бисер на нејзините усни оживуваше, се ширеше, се собираше, а некој особен одблесок на нејзината коса фрлаше темни тонови врз нејзините свежи слепоочници. Секоја промена изразуваше некоја мисла. Секоја нијанса на нејзината убавина беше нов празник за моиве очи и откриваше умилности за кои не знаеше моево срце. Сакав да прочитам некое чувство, некоја надеж во секоја измена на нејзиното лице. Овие неми беседи поминуваа од душа до душа како звук во одглас и ми причинуваа брзи радости што силно влијаеја врз мене. Нејзиниот глас предизвикуваше во мене занес што со мака го совладував. По углед на не знам веќе кој лоренски кнез, можев и да не го сетам усвитениот јаглен на дланката додека таа ќе ги провреше своите прсти низ мојава коса. Тоа не беше повеќе восхит, желба, туку маѓепсување, кобење. Често кога ќе влезев во мојата мансарда, ја гледав Федора, како низ магла, во нејзиниот стан, и некако учествував во нејзиниот живот. Ако таа страдаше, и јас страдав, и ќе ѝ речев утредента:

- Вие страдавте!

Колку пати ќе дојдеше среде ноќната тишина, повикана од силината на мојот восхит! Ту, брзо како светлината кога бликнува ќе го кутнеше моето перо, ќе ги уплашеше науката и учењето, што ќе избегаа очајни. Ме присилуваше да ѝ се восхитувам заземајќи заводничка положба во која неодамна ја видов. Ту, самиот ќе ѝ одев во пресрет во светот на привиденијата и ја поздравував како надеж, молејќи ја да прозбори со својот ѕвонлив глас; потоа ќе си дојдев на себеси и ќе плачев.

Еден ден, откако ми беше ветила дека ќе оди со мене в театар, одеднаш одби каприциозно да излезе, и ме замоли да ја оставам сама. Очаен поради таа противречност што ме чинеше цел ден работа, и, дали тоа да го кажам? мојот последен талир, појдов таму каде што таа требаше да биде, сакајќи да ја видам пиесата што таа сакаше да ја види. Тукушто седнав, добив електричен удар в срце. Некој глас ми рече: „Таа е тука!“ Се свртев, и ја здогледав грофицата во дното на својата ложа во партерот, скриена под сенка. Мојот поглед не се двоумеше, моиве очи веднаш ја пронајдоа со неверојатна видовитост, мојава душа летна кон неа како што инсект лета кон својот цвет. Што е тоа што ги извести моите сетила? Има скриени трепети што можат да ги зачудат површните луѓе, но тие дејства на нашата внатрешна природа исто така се прости како и обичните појави на нашите надворешни визии. Затоа не се изненадив, туку се онерасположив. Моите студии за нашата духовна моќ, толку малку позната, ми помогнаа барем во мојата страст да најдам некои живи докази за мојот систем. Таа врска на научникот и љубовникот, на вистинско обожување и научна љубов, имаше нешто необично. Науката често беше задоволна со она поради кое љубовникот очајувал, а, кога ќе поверуваше дека победил, љубовникот ќе ја истераше далеку од себеси науката и ќе беше среќен. Федора ме забележа и стана сериозна, јас ѝ пречев. Ја посетив за време на првиот одмор; беше сама и останав кај неа. Макар што никогаш не сме зборувале за љубовта, претчувствував дека ќе дојде до објаснување. Уште не ѝ ја бев исповедал мојата тајна, а меѓу нас, меѓутоа, постоеше некое исчекување; ми ги доверуваше своите планови за поминот и ме праша еден ден порано, некако неспокојно и пријателски, дали ќе дојдам утредента; ме испитуваше со погледот кога ќе кажеше некоја духовитост, како да сакаше исклучиво мене да ми се допадне; кога ќе се муртев, стануваше поумилна; кога ќе се преправаше дека е лута, имав во некоја рака право да ја испитувам; ако нешто згрешев, морав долго да ја молам додека не ми прости. Тие караници во кои уживавме, беа полни со љубов. Таа во нив покажуваше многу умилност и кокетерија, а јас пак наоѓав толку среќа! Во тој момент не бевме ни најмалку блиски, а седевме еден крај друг како туѓинци. Грофицата беше ледена; јас се плашев од некоја несреќа.

- Ќе ме испратите, рече таа, кога ќе заврши пиесата.

Времето одеднаш се беше изменило. Кога излеговме, беше лапавица. Колата на Федора не можеше да дојде до вратата на театарот. Здогледувајќи убаво облечена жена присилена да го помине булеварот, еден амал го отвори својот чадор над нашите глави и, кога влеговме во колата побара бакшиш за својата услуга. Ништо немав, а ќе му дадев во тој момент десет години од својот живот за два суа. Сето она што го прави човекот и неговите многубројни суети, се урна во мене од пеколна болка. Зборовите: „Немам ситно, драги мој!“ искажани со груб тон кој како да доаѓаше од мојата осуетена љубов, ги кажав јас, брат на тој човек, јас кој толку добро ја познавав злата несреќа! Јас кој некогаш толку лесно дадов седумстотини илјади франкови! Лакејот го оттурна амалот и коњите летнаа. Враќајќи се во својот дворец, Федора, расеана, или преправајќи се дека е замислена, одговараше со омаловажување на моите прашања со „да“ и „не“. Јас замолчав. Тоа беше страшен момент. Кога стасавме во нејзиниот стан, седнавме крај каминот. Кога собарот се повлече, откако го потспотна огнот, грофицата се сврте кон мене со некој неодреден израз и ми рече некако свечено:

- Откако се вратив во Франција, моето богатство ги мамеше повеќето млади луѓе. Добивав љубовни изјави што можеа да ја задоволат мојата горделивост. Наидував на луѓе што ми беа толку искрено и толку силно наклонети што ќе ме земеа за жена дури и тогаш ако останев сиромашна девојка како што бев некогаш. Накратко, да знаете, господин де Валентин, дека ми се нудени нови титули и нови богатства; но да го знаете и тоа дека никогаш не сум посакала повеќе ни да ги видам лицата што доаѓаа на толку несреќна мисла за да ми зборуваат за љубовта. Кога мојата наклоност кон вас би била слаба, не би ви го дала ова предупредување во кое има повеќе пријателство отколку горделивост. Жената се изложува на навреда кога, мислејќи дека некој ја сака, однапред одбива едно секогаш ласкаво чувство. Ги знам доживувањата на Арсино и Арминта,92 и затоа свикнав на одговори што можам да ги слушнам во такви случаи. Но се надевам дека денес нема да ме осуди еден велик човек, затоа што искрено му ја открив мојава душа.

Зборуваше ладнокрвно како некој адвокат или нотар кога на своите клиенти им ги објаснуваат доказите на некоја парница или параграф од некој договор. Ѕвонливата и заводничката боја на нејзиниот глас не оддаваше ни најмала возбуда. Само нејзиното лице и нејзиното држење, секогаш отмени и обносливи, се чинеа некако дипломатски ладни и суви. Таа без сомневање ги беше намислила своите зборови и ја беше направила програмата за оваа сцена. Ох! драг пријателе, кога некои жени наоѓаат задоволство да ни го кинат срцето, кога се зарекуваат дека ќе забијат во него нож и ќе го вртат во раната, тие жени се прекрасни, бидејќи сакаат или посакуваат да бидат сакани! Тие еден ден ќе не наградат за нашите страдања како што господ треба, велат, да ги плати нашите добри дела. Тие со задоволства стократно ќе ни ги надополнат оние јадови чијашто јарост знаат да ја ценат: зар нивната злоба не е полна со страст? Но кога нè измачува жена што нè отепува рамнодушно, зар тоа не е страшно мачење? Тогаш, Федора, и не знавјќи, ги газеше сите мои надежи, го кршеше мојот живот и ја разурнуваше мојата иднина со лажна безгрижност и наивна свирепост на дете што од љубопитност ѝ ги кине крилјата на пеперутката.

- Подоцна, рече Федора, вие ќе се уверите, се надевам, во постојаноста на мојата наклоност кон моите пријатели. Ќе откриете дека спрема нив секогаш сум добра и дека постојано сум им предана. Би била кадарна да им го дадам и својот живот, но вие би ме презреле кога би допуштила тие да ме сакаат, а јас да не ја делам нивната љубов. Не сакам натаму да ви раскажувам. Вие сте единствен човек кому сум ги кажала овие последни зборови!

Во почетокот, ми се заврза јазиков, и со мака ја совладував бурата што се дигаше во мене; но наскоро го потиснав моето возбудување во дното на мојава душа и почнав да се смеам:

- Ако ви кажам дека ве сакам, ѝ одговорив, вие ќе ме испадите; ако ви покажам дека сум рамнодушен, вие ќе ме казните. Свештениците, судиите и жените никогаш сосема не ја симнуваат својата облека. Молчењето не обврзува на ништо. Допуштете ми госпоѓо, да молчам, затоа што така пријателски ме предупредивте. Мора да сте се исплашиле да не ме загубите, и таа помисла може да ја задоволи мојата горделивост. Но да ја оставиме настрана самољубивоста. Вие сте можеби единствена жена со која можам филозофски да расправам за едно решение толку спротивно на природните закони. Во споредба со другите жени, вие сте вистинско чудо. Значи, да ја побараме заедно и добронамерно причината на таа психолошка исклучителност. Не постои ли кај вас, како кај многу жени што се гордеат со себеси, што се вљубени во своите совршенства, некое чувство на префинета себичност поради кое се ужасувате при помислата дека треба да му припаднете на некој човек, да се откажете од својата волја и да му се потчинувате на еден обичај на наметнато старешинство што ве навредува? Би ми изгледале илјада пати поубава! Да не сте имале лошо искуство со првата љубов? Можеби се плашите мајчинството да не ви ја расипе отмената става и прекрасната половина на кои им придавате толкаво значење: да не ви е тоа главната тајна причина што не давате да бидете како што треба сакана? Да немате недостатоци што ве прават невина против вашата волја? Не лутете се, јас само расправам, проучувам и се наоѓам на илјада милји од страста. Природата, што донесува на свет родени слепци, може исто така да создава и жени глуви, неми и слепи во љубовта. Вие навистина сте скапоцен предмет за лекарско испитување! Вие не ја знаете сета своја вредност. Можете да имате наполно оправдана одвратност спрема луѓето: јас ви одобрувам, бидејќи сите ми изгледаат грди и гнасни. Вие имате право, додадов чувствувајќи дека срцево ми се напина, и треба да ги презирате; нема човек што ќе е достоен за вас.

Не сакам да ти ги изнесувам сите сарказми што и ги истурив смеејќи се. Но, ниту најзајадливите зборови, ниту најжестоката иронија не предизвикаа во неа никаков знак на јад. Таа ме слушаше со својата вообичаена насмевка на усните, во очите, со онаа насмевка што ја навлекуваше како фустан и што беше секогаш иста, за пријатели, за обични познајници, за странци.

- Зар не сум и премногу добра кога оставам вака да ме јадосувате? рече таа искористувајќи го моментот додека ја посматрав молчејќи. Видете, продолжи таа смеејќи се, не сум глупо чувствителна спрема пријателите. Многу жени би ве казниле поради непристојноста со тоа што би ви забраниле пристап во нивните домови.

- Можете да ме испадите одовде без какво и да е образложение за таа строга постапка.

Зборувајќи го тоа, чувствував дека ќе можев да ја отепам ако ме отпуштеше.

- Вие сте луд, извикна таа смеејќи се.

- Сте помислиле ли некогаш на последиците од жестока љубов? Кога некој човек паѓа во очај, тогаш често ја отепува саканата жена.

- Повеќе сакам да бидам мртва отколку несреќна, одговори таа ладно. Така страстен човек мора еден ден да ја напушти својата жена и да ја остави на улица, откако ѝ го упропастил сиот имот.

Ова смеење ме вчудовиде. Јасно видов бездна меѓу таа жена и мене. Никогаш не ќе можевме да се разбереме.

- Збогум, ѝ реков ладно.

- Збогум, одговори таа, кимајќи пријателски со главата. Утре ќе се видиме.

Ја посматрав кратко време фрлајќи ѝ ја в лице со молскавичен поглед сета љубов од која се откажував. Таа стоеше и ми ја упатуваше онаа своја вообичаена насмевка, онаа страшна насмевка на мермерна статуа, за која би се кажало дека искажува љубов, но ладна љубов. Ќе можеш ли, драг мој, некогаш вистински да ги сфатиш сите болки што се нафрлија врз мене кога се враќав дома по лапавица, одејќи по кејовите цела милја по голомразица, откако загубив сè? Ах! да се знае дека таа не ни помислувала на мојата сиромаштија, дека верувала дека сум, како и таа, богат и дека удобно се возам со колата! Колку урнатини и разочарувања! Не беа повеќе во прашање парите, туку сите блага на мојава душа! Одев без размислување, претресувајќи ги со самиот себеси зборовите од овој чуден разговор, губејќи се до таков степен во своите објаснувања што почнав да се сомневам во вистинската смисла на зборовите и мислите! А постојано ја сакав, ја сакав оваа ладна жена, чие срце посакуваше да биде непрестајно освојувано и која, заборавајќи ги секогаш своите вчерашни ветувања, се покажуваше утредента како нова господарка на моево срце. Поминувајќи под портата на Францускиот институт, ме обземаа некои трескави морници. Тогаш се сетив дека ништо не сум каснал. Немав ни скршена пара. За несреќата да биде поголема, дождот ми ја изобличуваше шапката. Како во иднина ќе ѝ пристапам на некоја отмена дама и ќе се појавам во некој салон без пристојна шапка. Благодарение на крајната грижливост, а проколнувајќи ја глупата и смешна мода што нè присилува да ја покажуваме поставата на својата шапка држејќи ја постојано в рака, бев дотогаш успеал да си ја запазам мојата шапка во снослива состојба. Не беше ни забележливо нова ни несносно стара, ни излитена ни премногу влакнеста, и можеше да се смета како шапка на грижливо облечен човек; но нејзиниот вештачки живот беше дотраен; беше смачкана, искривена, без форма, вистински партал и достоен претставник на својот господар. Затоа што немав франк и пол, ја губев мојата вешта елеганција.

Ах! колку жртви сторив за последниве три месеци поради Федора, за кои таа не знаеше! Често давав пари што ми беа потребни за храна за цела една седмица, за да ја видам за миг. Ништо не беше тоа што ги оставав моите работи и што гладував! Но да одам по париските улици и да внимавам да не се извалкам, да трчам за да го избегнам дождот, да стигнам кај неа отмено облечен како контињата што ја опкружуваат, ах! тоа за еден заљубен и расеан поет би била мошне тешка задача. Мојата среќа и мојата љубов зависеа од некоја дамка од кал на мојот единствен бел елек! Да се откажам да не ја видам ако се извалкав, ако бев накиснат! Да немам ни пет суи за чистачот да ја симне и најмалата дамка од кал од моиве чизми! Мојата страст се беше зголемила поради сите тие мали, незначителни маки, огромни за еден чувствителен човек. Несреќните луѓе познаваат одрекувања за кои не смеат да им зборуваат на жените што живеат во раскош и отменост, тие светот го гледаат низ призма што ги позлатува луѓето и нештата. Оптимистички од себичност, свирепи од отменост, тие жени во името на своите наслади се ослободуваат себеси од размислување, и си ја проштаваат себеси својата рамнодушност кон несреќата, бидејќи свикнале на уживања. За нив една паричка никогаш не е милион, додека еден милион им се чини како паричка. Ако љубовта треба да го брани своето дело со големи жртви, таа исто така треба внимателно да ги скрива со превез, да ги погребува со молчење; но богатите, расипувајќи го своето богатство и својот живот, жртвувајќи се, се користат со предрасуди на високото општество кои секогаш им даваат извесен болскот на нивните љубовни лудости; и молчењето зборува во нивни прилог, а превезот за нив е благодет, додека мене мојата страшна сиромаштија ме осуди на ужасни страдања без да ми се допуштило да кажам: „Сакам!“ или: „Умирам!“ Зар тоа не е, на крајот на краиштата, преданост? Зар не бев богато награден со задоволството што го чувствував жртвувајќи ѝ сè. Грофицата им придаваше извонредно значење и безмерна сладина на најобичните случки во мојот живот. Додека неодамна бев небрежен во поглед на облекувањето, сега си ја чував облеката како сам себеси. Кога би можел да одберам: или да му се зададе рана на моево тело, или да ми се искине фраков, не би се колебал! Ти тогаш ќе ја сфатиш мојата положба и ќе ги разбереш јаросните мисли, сè поголемата лудост што ме обземаше при одот и којашто можеби движењето уште повеќе ја распалуваше! Чувствував некоја пеколна радост што се наоѓам на врвот од несреќата. Сакав да го видам предзнакот на среќата во таа последна криза; но на несреќата никогаш ѝ нема крај. Вратата од мојот хотел беше подотворена. Низ врезовите во форма на срце, изработени во капакот на прозорецот, забележав светлина што паѓаше на улица. Полина и нејзината мајка разговараа и ме чекаа. Го чув моето име и потслушнав.

- Рафаел е, зборуваше Полина, многу поубав отколку студентот од собата број седум! Неговата руса коса има толку прекрасна боја! Зар не наоѓаш во неговиот глас нешто, не знам што, но нешто што ти го возбудува срцето? А потоа, иако изгледа помалку горд, толку е добар и толку отмено се однесува! Ох! навистина е мошне красен! Уверена сум дека сите жени мораат да лудуваат по него.

- Ти зборуваш за него како да го сакаш, забележа госпоѓа Годен.

- Ох! го сакам како брат, одговори таа смеејќи се. Би била мошне неблагодарна, кога не би чувствувала пријателство спрема него! Зар не научив од него музика, цртање, граматика, накратко, сè што знам? Ти не обрнуваш доволно внимание на моите успеси, драга мамо; но јас станувам толку учена што наскоро ќе бидам толку подготвена сама да давам часови, и тогаш ќе можеме да држиме слугинка.

Јас се повлеков полека; и, откако се огласив, влегов во салата да земам ламба што Полина сакаше да ја запали. Кутрото девојче пред малку ми беше ставило благ мелем на раните. Тоа наивно фалење на мојата личност ме охрабри малку. Ми беше потребно да верувам во себе и да добијам непристрастен суд за вистинската вредност на моите предимства. Моите надежи, толку оживеани, се одразија можеби во нештата што ги гледав. А можеби дотогаш не обрнував доволно сериозно внимание на глетката што тие две жени често им ја даваа на моите погледи, во оваа сала; но таа вечер и се восхитував во својата стварност на најпрекрасната слика на онаа скромна природа што толку природно ја сликаа фламанските сликари. Мајката седеше крај наполу згаснатото огниште, со блага насмевка на усните, и плетеше чорапи. Полина ги бојадисуваше сликите; нејзините бои, нејзините четчиња расфрлани врз едно масиче, им зборуваа на очите со своите живи впечатоци; но кога го напушташе своето место и стоеше за да ми ја запали ламбата, сета светлина паѓаше врз нејзиното бело лице, и требаше да се биде под незапирлив впечаток на една навистина страшна страст па да не им се восхитувате на нејзините проѕирни и нежни раце, на нејзината совршена глава и на нејзиното невино држење. Ноќта и тишината го подзасилуваа чарот на тоа ноќно бдеење, на тоа тивко домашно животно. Тие постојани неволји, весело поднесувани, покажуваа смирено помирување со судбината, многу благородни чувства. Некоја необјаснива согласност владееше тука меѓу нештата и лицата. Кај Федора раскошот беше ладен, и предизвикуваше во мене лоши мисли, додека смирената сиромаштија и оваа прекрасна простота ми ја освежуваа душава. Можеби се чувствував понижен во раскошот; можеби, крај овие две жени, во нивната темна соба, каде што упростениот живот, како што се чинеше, се беше засолнил во чувствата на срцето, се помирив со самиот себеси бидејќи можев да бидам нечиј покровител, а на човекот толку многу му дошло до тоа. Кога дојдов блиску до Полина, таа ме погледна речиси мајчински, рацете ѝ затреперија и таа извика, спуштајќи ја нагло ламбата:

- Господи! колку сте блед! Ах! Сиот е воден! Мајка ми ќе ве избрише. Господин Рафаел, продолжи таа по кратка пауза, вие многу сакате млеко: ноќеска имавме кајмак, ете, сакате ли да каснете?

Таа скокна како маченце кон чинијата од порцелан полна со млеко, ми ја подаде толку живо, и толку умилно ми ја поднесе под нос што се расколебав.

- Ме одбивате? рече таа со изменет глас.

Нашите гордости се разбраа: се чинеше дека Полина пати поради својата сиромаштија, и дека ми префрлува што ја гледам од високо. Бев трогнат. Тој кајмак можеби беше нејзиниот утрешен појадок, но сепак се согласив. Кутрата девојка се обиде да ја скрие својата радост, но таа болскаше во нејзините очи.

- Ова ми беше потребно, ѝ реков седнувајќи. (Нејзиното лице се натажи.) Се сеќавате ли, Полина, за онаа одломка во која Босие93 ни го опишува господ како побогато ја наградува чашата вода отколку некоја победа?

- Да, одговори таа. И срцето почна да ѝ чука, како срцето на млада грмушка во рацете на едно дете.

- Значи, бидејќи наскоро ќе се разделиме, додадов со несигурен глас, допуштете ми да ви се заблагодарам за сета грижа што, вие и вашата мајка, ја водевте за мене.

- О! да не зборуваме за тоа, рече таа смеејќи се.

Нејзината насмевка криеше возбуда што ме натажи.

- Мојот клавир е, продолжив јас, преправајќи се дека не сум ги слушнал нејзините зборови, еден од најдобрите инструменти на Ерар94: примете го! Земете го без воздржување, бидејќи навистина не можам да го понесам на патот на кој мислам да тргнам.

Известени можеби од тажниот тон на овие зборови, двете жени како да ме разбраа и ме погледнаа со љубопитност и страв. Љубовта што ја барав во ладниот отмен свет се наоѓаше, значи, тука, вистинска љубов, без болскот, но полна со благост и можеби трајна.

- Не треба толку да се грижите, ми рече мајката. Останете овде. Во овој час, продолжи таа, маж ми се наоѓа на пат. Ноќеска, додека го читав Евангелието на Свети Јован, Полина го држеше, обесен меѓу прстите, нашиот клуч што беше приврзан за една Библија, и клучот се заврте. Тоа претскажува, значи дека Годен добро се чувствува и дека е богат. Полина го повтори тоа исто за вас и за момчето од собата број седум: но клучот се заврте само за вас. Сите ќе бидеме богати. Годен ќе се врати како милионер: го видов на сон на брод полн со змии. За среќа, водата беше матна, што значи злато и прекуморски скапоцени камења.

Тие пријателски и празни зборови, слични на оние нејасни песни со кои мајката ги ублажува болките на своето дете, ме смирија малку. Тонот и погледот на добрата жена ја оддаваа онаа нежна срдечност што не отстранува болка, туку ја смирува, умртвува и слабее. Побистра од својата мајка, Полина грижливо ме посматраше; нејзините умни очи како да ги претчувствуваа мојот живот и мојата иднина. Со кимање на главата им се заблагодарив на мајката и ќерката; потоа избегав, плашејќи се да не се разнежам. Кога се најдов сам во мансардата, потонав во мојата несреќа. Мојата кобна фантазија изнесе пред мене илјада неосновани планови и ми предложи некои неостварливи решенија. Кога некој човек талка по урнатините на својот имот, тој во нив наоѓа уште по нешто; но јас немав речиси ништо. Ах! драг мој, ние премногу лесно ја обвинуваме сиромаштијата. Да бидеме благи кон последиците на најактивниот општествен отров. Каде владее бедата, тука нема веќе ни срам, ни злосторство, ни добродетел, ни дух. Тогаш бев без мисли, без сила како некоја девојка што клекнала пред тигар. Човек без страсти и пари се владее себеси, но несреќник што љуби не е веќе свој господар и не може да се отепа. Љубовта ни влева некоја крајна совесност кон нас самите, ние во себе почитуваме некој друг живот. Таа тогаш станува најстрашна несреќа, несреќа со надеж, со надеж што се присилува да се мирите со маките. Заспав решен утредента да му го доверам на Растињак чудното решение на Федора.

- А! а! знам поради што си дојден, рече Растињак кога ме виде во својот стан во девет часот наутро. Се чини дека си испаден од Федора. Некои добри души, љубоморни поради твоето влијание врз грофицата, зборуваат за вашиот брак. Само господ знае какви сè глупости ти припишале твоите соперници и со какви сè клевети те опсипале!

- Сега сè ми е јасно! извикав јас.

Си спомнав за сите мои дрскости и најдов дека грофицата е прекрасна. Според моето мислење, јас бев никаквец што сè уште треба да се напати и во нејзината блага постапка ја видов само трпеливата милост на љубовта.

- Полека, ми рече претпазливиот гасконец. Федора е надарена со проникливост, со таа вродена способност на мошне себичните жени; можеби те проценила тогаш кога во неа си го видел нејзиното богатство и нејзиниот раскош; и покрај твојата итрина, таа проникнала во твојата душа. Таа е толку дволична што не простува никаква дволичност. Мислам дека те наведов на лош пат. И покрај нејзиниот фин дух и убаво однесување, тоа суштество ми изгледа горделиво, како сите жени што уживаат само со разум. Според нејзиното мислење, сета среќа почива врз благосостојбата, врз општествените уживања; таа се преправа во своите чувства; таа би те унесреќила и би направила од тебе нејзин прв слуга.

Растињак му зборуваше на глувтар. Го прекинав и му ја изнесов со привидна веселост мојата финансиска состојба.

- Сношти, одговори тој, ме снајде незгода и ми ги однесе сите пари што ги имав на располагање. Да не беше таа ситна неволја, со задоволство ќе го поделев со тебе моето ќесе. Но да одиме во гостилница да појадеме, можеби остригите ќе ни дадат некој добар совет.

Се облече, нареди да му се впрегне колата. Потоа, слични на двајца милионери, стигнавме во кафеаната Париз, безочни како оние дрски шпекуланти што живеат од измислени капитали. Овој ѓаволест гасконец ме збрка со своето природно однесување и со ладнокрвна самоувереност. Кога пиевме кафе, по мошне вкусниот и вешто избран појадок, Растињак, кој ги поздравуваше со кимање на главата многуте момчиња кои исто како и тој се истакнуваат со својата умилност и елеганција, ми рече кога на влезот виде едно од тие контиња.

- Овој тебе ти треба.

И му даде знак на еден благородник со прекрасна вратоврска, кој, се чинеше, бараше погодна маса, дека треба да разговара со него.

- Овој делија, ми рече Растињак на уво, е одликуван затоа што објавил дела што не ги разбира. Тој е хемичар, историчар, романсиер, публицист. Тој го има четвртиот или третиот дел, а понекогаш и половината од приходот од многу театарски пиеси, а биљмез е како маската на дон Мигел. Тоа не е човек, туку име, натпис на кој свикнала публиката. Затоа тој добро би се пазел да не влезе во оние соби за работа на кои пишува: Овде може да се пишува и без туѓа помош. Толку е препреден што може да изигра и цел собир. Накратко, тоа ти е морален мелез, ни сосема чесен, ни сосема неранимајко. Но, пст, тој веќе се биеше на двобој, општеството не бара ништо повеќе од него и вели за него: „Тоа е чесен човек“.

- Значи, прекрасен пријателе, почитуван пријателе, како се чувствува Вашата Интелигенција? го запраша Растињак кога непознатиот седнуваше на соседната маса.

- Па, секако. Претоварен сум од работа. Го имам в рака сиот потребен материјал за пишување мошне интересни историски мемоари, а не знам кому да му ги припишам. Тоа ме мачи. Треба да се побрза, мемоарите ќе излезат од мода.

- Дали тоа се современи или стари мемоари, за дворот, за што?

- За аферата на ѓерданите95.

- Зар тоа не е чудо? ми рече Растињак смеејќи се.

Потоа, свртувајќи се кон шпекулантот:

- Господин де Валентин, продолжи тој покажувајќи на мене, е мој пријател, кого ви го претставувам како наша идна литературна величина. Некогаш имаше една тетка, маркиза, мошне влијателна на дворот, а во последниве две години работи врз една ројалистичка историја на Револуцијата.

Потоа, наведнувајќи му се на уво на тој необичен трговец, му рече:

- Овој е талентиран човек, но наивник. Тој би можел да ги напише вашите мемоари, во името на својата тетка, за сто талири на том.

- Се согласувам, одговори дојдениот дотерувајќи ја вратоврската.

- Келнер, што станува со моите остриги!

- Да, продолжи Растињак, но мене ќе ми дадете дваесет и пет златници на име на посредништво, а нему однапред ќе му исплатите еден том.

- Не, не. Ќе му дадам само педесет талири за да бидам посигурен дека набргу ќе го добијам ракописот.

Растињак со тивок глас ми го повтори овој трговски разговор. Потоа, не барајќи ја мојата согласност:

- Се согласуваме, му одговори тој. Кога ќе можеме да се состанеме за да ја свршиме оваа работа?

- Па, дојдете овде на вечера, утревечер, во седум часот.

Се кренавме. Растињак му фрли на келнерот малку ситни пари, ја пикна сметката в џеб, и излеговме. Бев вчудовиден кога видов колку лесно и безгрижно ја продаде мојата почитувана тетка, маркизата де Монборон.

- Повеќе сакам да се качам на брод за Бразил и таму на индијанците да им предавам алгебра за која немам ни поим, отколку да го извалкам името на моето семејство!

Растињак ме прекина со громогласно смеење.

- Колку си глуп! Земи прво педесет талири и пишувај ги мемоарите. А тогаш, глупаку еден, кога ќе бидат готови, ќе одбиеш на нив да го ставиш името на твојата тетка! Госпоѓа де Монборон, која умре на губилиште, нејзините широки фустани со обрач, нејзиниот углед, нејзината убавина, нејзиното белило, нејзините влечки, сето тоа чини многу повеќе од шестотини франкови. Ако книжарот не сака да ја плати твојата тетка колку што вреди таа, ќе најде некоја стара скитница или некоја пропадната грофица за да ги потпише мемоарите.

- О! извикав јас, зошто излегов од мојата чесна мансарда? Општеството има гадна и извалкана опачина!

- Убаво, одговори Растињак, но тоа е поезија, а ние зборуваме за зделки. Ти си вистинско дете. Слушај: за мемоарите публиката ќе го даде својот суд; а што се однесува до мојот литературен посредник, зар тој не потрошил осум години од својот живот и со свирепо искуство ги плаќал своите врски со книжарите? Ако со нив го делиш трудот околу книгата на нееднакви делови, зар и твојата парична добивка не е понезабележлива? За тебе, дваесет и пет златници се многу поголема сума отколку илјада франкови за него. Молчи, можеш да пишуваш историски мемоари, на уметничкиот род му нема еднаков штом Дидро96 составил шест проповеди за сто талири.

- Најпосле, реков сиот возбуден, тоа ми е потребно: затоа сум ти благодарен, кутар мој пријателе. Со дваесет и пет златници ќе бидам мошне богат.

- Побогат отколку што мислиш, одговори тој смеејќи се. Зар не насетуваш дека тебе ќе ти го дадам процентот што можеби ќе го примам од Фино за оваа зделка? Да одиме во Булоњската шума, рече тој. Таму ќе ја видиме твојата грофица, и ќе ти ја покажам умилната вдовичка за која треба да се оженам: една прекрасна персона, полничка Алзашанка. Таа ги чита делата на Кант, Шилер, Жан-Паул,97 и многу други надуени книги. Секогаш би сакала да го чуе моето мислење: морам да се преправам дека ја разбирам таа германска сентименталност, дека познавам безброј балади, сите мирудии што ми ги забранил лекарот. Не успеав сè уште да ја одвикнам од нејзината занесеност кон литературата. Таа пролева поток од солзи кога го чита Гете, па и јас морам по малку да плачам за да ѝ причинам задоволство, бидејќи во прашање се педесет илјади ливри доход, драг мој, и најумилното ноџе, најпрекрасното раче на светот! Ах! кога не би ми зборувала аншеле мој, место ангеле мој и се сфара место се скара, таа би била совршена жена.

Ја видовме грофицата како блеска во раскошната кола. Гиздавицата нè поздрави мошне љубезно и фрли на мене насмевка што тогаш ми се стори божествена и полна со љубов. Ах! бев пресреќен, верував дека ме сака, имав пари и богатство од страст, свршено е со сиромаштијата! Лесен, весел, задоволен од сешто, открив дека љубовницата на мојот пријател е прекрасна. Се чинеше како дрвјата, воздухот, небото и сета природа да ја повторуваат насмевката на Федора. Враќајќи се од Елисејските полиња, наминавме кај шапкарот и шивачот на Растињак. Благодарение на аферата на ѓерданите можев да ја напуштам мојата мирновременска состојба и да преминам во страшна воена состојба. Отсега без страв можев да се натпреварувам во умилноста и отменоста со момчињата што облетуваа околу Федора, Се вратив дома. Се затворив во мојата мансарда, застанав, мирен навидум, крај прозорецот, но засекогаш простувајќи се со моите покриви, живеејќи во иднината, драматизирајќи си го животот, однапред уживајќи во љубовта и нејзините радости. Ах! колку животот може да стане бурен меѓу четирите ѕида на една мансарда! Душата на човекот е маѓосница: таа ја претвора сламата во дијаманти, а под нејзиното волшебно стапче никнуваат самовилски дворци како полски цвеќиња под топлите зраци на сонцето. Утредента, околу пладне, Полина тивко зачука на мојата врата и ми донесе, погоди што? - писмо од Федора. Грофицата ме молеше да дојдам по неа во Луксембуршката градина, па заедно да одиме да ги разгледаме Музејот и Ботаничката градина.

- Слугата очекува надвор, ми рече таа по кратко молчење.

На брза рака напишав писмо на благодарност што го однесе Полина. Почнав да се облекувам. Токму кога, мошне задоволен со самиот себеси, бев при крајот на облекувањето, ме обзедоа некои ледени морници при оваа помисла:

- Дали Федора е дојдена со кола или пеш? Дали ќе врне дожд, или времето ќе биде убаво? Но, си реков во себе, било да е дојдена пеш или со кола, дали некогаш сме сигурни во женската ќудливост? Таа ќе остане без пари, а ќе посака да му подари пет франкови на некој мал Савоец затоа што на себе ќе има убави искинати апишта. Немав ни скршена пара, а требаше дури вечерта да примам пари. О, во вакви решавачки моменти од нашата младост поетот колку скапо ја плаќа духовната надмоќ што ја стекнал благодарение на својот начин на живеење и на својата работа! Одеднаш ме боцнаа в срце илјада болни мисли како илјада жили. Го посматрав небото низ прозорчето, времето беше мошне менливо. Во случај на потреба, можев да земам под наем кола на цел ден; но исто така зар не би треперел секој час, сред мојата среќа, при помислата дека можеби нема да го сретнам Фино навечер? Не се чувствував доволно силен во својата радост да издржам толку страв. Иако бев сигурен дека ништо нема да најдам, почнав да ги барам измислените талири секаде по собата, дури и во сламарникот, сè превртев, ги истресов дури и старите чизми. Во трескаво возбудување, го посматрав мојот испревртен мебел скаменет од страв. Можеш да го сфатиш занесот што ме обзеде кога, откако ја извлеков по седми пат фиоката на мојата маса за пишување, што ја прегледав со онаа рамнодушност во која нè фрла очајот, забележав, залепена со странична штица, молкома скриена, но чиста, болскава, јасна како ѕвезда кога изгрева, прекрасна и скапоцена монета од сто суи? Не прашувајќи ја зошто молчела и зошто толку свирепо се криела, почнав да ја бакнувам како пријател што ни останал верен во несреќата и ја поздравив со крик што си најде одглас. Нагло се свртев и ја забележав Полина, сета пребледнета.

- Помислив, рече таа со возбуден глас, дека сте се повредиле! Слугата... (застана како да се задушуваше.) Мајка ми му плати, додаде таа.

Потоа избега, детинеста и ѓаволеста како да сакаше инает да тера. Кутрата малечка! ѝ ја пожелав мојата среќа. Во тој миг ми се чинеше како да ја имам во душава сета земска радост, и на несреќниците сакав да им го вратам оној дел што, како ми се чинеше, сум им го приграбил. Речиси секогаш имаме право кога претчувствуваме несреќа, грофицата ја беше вратила колата. Од онаа ќудливост што убавите жени си ја објаснуваат секогаш самите себеси, сакаше да оди во Ботаничката градина преку булеварот пеш.

- Но ќе заврне дожд, ѝ реков.

Уживаше да ми противречи. Случајно беше убаво времето за сето време додека поминувавме низ Луксембуршката градина. Кога излеговме од неа, откако од еден голем облак, чиешто движење ми задаваше грижи, паднаа неколку крупни капки дожд, влеговме во еден пајтон. Кога стигнавме на булеварите, дождот престана, небото се разведри. Кога дојдовме до музејот, сакав да ја вратам колата, но Федора ме замоли да ја задржам. Колкави страшни маки! Но да разговарам со неа, совладувајќи некој скриен занес што без сомневање се покажуваше на моево лице во по некоја глупа и секогаш иста насмевка; да талкам по Ботаничката градина, да минувам низ шумовитите дрвореди и да ја чувствувам нејзината рака потпрена врз мојава, имаше во сето тоа нешто неверојатно: тоа беше сон сред бел ден. Меѓутоа, нејзините движења, било кога одевме, било кога се запиравме, немаа ништо ни умилно ни вљубено и покрај нивната привидна сетилност. Кога настојував донекаде да соучествувам во нејзиниот живот наидував на некоја внатрешна и потајна јарост во неа, на нешто грубо, чудно. Бездушните жени немаат ништо благо во своите движења. Затоа не не соединуваше ни истата волја, ни истото темпо. Нема зборови што можат да ја објаснат таа материјална несогласност меѓу две суштества, бидејќи сè уште не сме се свикнале во движењето да ја видиме мислата. Таа појава на нашата природа инстинктивно се чувствува, таа не се искажува.

Тогаш кога мојата страст беше најсилна, продолжи Рафаел по кратко молчење, и како да одговараше на приговорот што сам себеси си го направил, не ги преиспитував моите впечатоци, не ги анализирав моите задоволства, ниту ги броев чукањата на моево срце, како што скржавецот ги испитува и мери своите златници. О не! а денес искуството ја фрла својата тажна светлина врз изминатите настани, а сеќавањето ми ги донесува тие слики, како што по убаво време морските бранови ги довлекуваат кон брегот, парче по парче, остатоците од некој бродолом.

- Можете да ми направите една важна услуга, ми рече грофицата гледајќи ме со збунет изглед. Откако ви ја доверив мојата одвратност кон љубовта, се чувствувам послободна, во името на пријателството, да побарам од вас една добрина. Зар нема да имате многу повеќе заслуги ако сега ме задолжите?

Болно ја посматрав. Не чувствувајќи ништо крај мене, таа беше слатка, а не срдечна. Ми се чинеше како да игра улога на искрена артистка. Потоа, одеднаш, бојата на нејзиниот глас, еден нејзин поглед, некој нејзин збор, ќе ја разбудеа мојата надеж; но, ако мојата оживеана љубов се одразеше тогаш во моиве очи, таа ќе го издржеше нивниот пламен, не менувајќи го сјајот на своите очи, бидејќи тие изгледаа како сјај кај тигар, обложени со метални плочки. Во тие моменти таа ми беше омразена.

- Помошта на војводата де Наварен, рече таа со глас полн со умилни извивања, би ми била мошне корисна кај едно семоќно лице во Русија, чиешто посредување ми е потребно за да ми се исправи неправдата во еден спор што се однесува истовремено и на мојот имот и на мојата општествена положба, имено: царот да ми ја признае мажачката. Зар војводата де Наварен не ви е роднина? Едно негово писмо би решило сè.

- Ви стојам на располагање, ѝ одговорив, и заповедајте!

- Вие сте мошне љубезен, продолжи таа стегајќи ми ја раката. Ќе ручате кај мене и сè ќе ви кажам, како на исповедник.

Таа толку недоверлива и толку претпазлива жена, од која никој не слушнал ни збор за нејзините сметки, сака, значи, да ме праша за совет.

- Ох! колку ми е мило сега молчењето што ми го наметнавте! извикав јас. Но јас посакував некое уште посвирепо искушение.

Во тој миг, таа ги пречека моите занесни погледи не спротивставувајќи се воопшто на мојот восхит. Значи, ме сакаше! Стигнавме во нејзината куќа. За моја голема среќа, мојата преостаната готовина го намири кочијашот. Прекрасно го поминав денот, сам со неа, во нејзиниот стан. Тогаш за првпат можев така да ја гледам. Досега општеството, нејзината преголема учтивост и нејзиното ладно однесување секогаш нè држеа на растојание, дури и за време на нејзините раскошни ручеци. Но овој пат се чувствував во нејзината куќа како да сум живеел под нејзиниот покрив, и, беше, тукуречи, моја. Мојата немирна фантазија ги отстрануваше пречките, ги претпоставуваше по моја волја, животните настани, и ме нуркаше во милионите на една среќна љубов. Верувајќи дека сум нејзин маж ѝ се восхитував и кога таа мислеше на ситници. Се чувствував среќен дури и кога ја гледав како го симнува шалот и шеширот. Ме остави за момент сам и се врати со дотерана коса и прекрасна. Заради мене толку убаво се дотерала! За време на ручекот, ме опсипуваше со внимание и ги изразуваше своите бескрајни умилности во илјада нешта што изгледаа ништожни, а што се, меѓутоа, половина од животот. Кога обајцата седевме, на свилата, крај огнот што пукотеше, опкружени од најубави ракотворби на ориенталниот раскош; кога ја видов таа жена толку близу до мене поради чија прочуена убавина чукаат толку срца, таа жена што е толку тешко да се освои, кога видов како разговара со мене опсипувајќи ме со сите свои кокетерии, моето слатко блаженство се претвори речиси во страдање. За моја несреќа, се сетив за важната зделка што требаше да ја склучам, и сакав да одам на состанокот што ми беше закажан претходниот ден.

- Што? веќе? рече таа гледајќи дека си ја земам шапката. Ме сакаше! Барем јас поверував во тоа, слушајќи како ги изговара тие два збора со мил глас. За да го продолжам моето восхитување, со задоволство би дал по две години од мојот живот за секој час што таа би ми го дала. Мојата среќа се зголеми со сите пари што ги изгубив! Беше полноќ кога ме пушти да си одам. Сепак, утредента силно ме гризеше совеста поради ова јунаштво, бидејќи се исплашив дека ќе ја испуштам зделката со мемоарите што за мене беше од најголемо значење. Отрчав до Растињак и веднаш отидовме кај сопственикот на моите идни работи, за да го затекнеме дома. Фино ми го прочита кусиот договор во кој не се спомнуваше мојата тетка и, кога го потпишав, ми изброја педесет талири. Појадовме сите тројца. Кога ја купив мојата нова шапка, кога се претплатив на шеесет оброци по франк и пол, и кога си ги исплатив долговите, ми останаа само триесет франкови; но сите животни тешкотии беа отстранети за неколку дена. Ако сакав да го послушам Растињак, можев да имам богатство служејќи се смело со англискиот систем. Сакаше безусловно да ми отвори кредит и да ме натера да се задолжувам тврдејќи дека заемите го зацврстуваат кредитот. Според негово мислење, од сите капитали на светот, иднината е најважен и најсигурен. Заложувајќи ги така моите долгови на сметка на мои идни можности, тој ме одведе како клиент кај својот шивач, еден уметник што ги сфаќаше момчињата и се согласи да ме остави на мира додека не се оженам.

Тој ден го напуштив монашкиот и работен живот со кој живеев полни три години. Одев мошне ревносно кај Федора, каде што настојував да ги надминам со својата појава фалбаџиите или јунаците за интимни друштва што се собираа околу неа. Верувајќи дека засекогаш сум се откачил од сиромаштијата, мојот дух одново се ослободи, ги фрлив во сенка моите соперници и ме сметаа за мошне заводлив, занесен и незапирлив човек. Меѓутоа, завидливците зборуваа за мене: „Олку умно момче може да има страст само во главата!“ Тие великодушно го фалеа мојот дух на сметка на мојата чувствителност. „Колку мора да биде среќен што не љуби!“ зборуваа тие. „Кога би љубел, зар би бил вака весел, вака расположен?“ Значи, меѓутоа, љубовта ме заглупуваше во присуство на Федора! Кога бев насамо со неа, не знаев ништо да ѝ кажам, или, ако зборував, ја кудев љубовта. Бев тажно весел како дворјанин што сака да го скрие својот чемерен јад.

Најпосле се обидов да им станам преку потребен на нејзиниот живот, на нејзината среќа, на нејзината суета; секој ден крај неа, бев роб, играчка со која можеше да си игра колку сака. Откако ќе убиев така цел ден, ќе се вратев дома да работам ноќе, спиејќи само по два до три часа наутро. Но, бидејќи сè уште не бев свикнат, како Растињак, на англиски систем, наскоро останав без скршена пара. Оттогаш драг мој, конте без успех кај жените, отмен човек без пари, безимен љубовник, одново западнав во оној мизерен живот, во онаа ледена и тешка сиромаштија, што грижливо ја скриваме под лажниот раскош. Тогаш одново ги почувствував моите стари, но малку ублажени страдања: се бев, без сомневање, навикнал на нивните страшни кризи. Често колачите и чајот, со кои толку скудно ме служеа во салонот, ми беа единствената храна. Понекогаш раскошните ручеци на грофицата ме одржуваа цели два дена. Го трошев сето свое време, својата сила и своите посматрачки способности за подлабоко да проникнам во загадочниот карактер на Федора.

Дотогаш надежта или очајот влијаеја врз моето мислење, и во неа го гледав, наизменично, најљубезното или најнечувствителното суштество од женскиот пол; но тие сменувања на радоста и жалоста станаа неиздржливи, па решив во убиството на мојата љубов да побарам решение на таа страшна борба. Некои кобни светлини ја осветлуваа понекогаш мојава душа и ме тераа да ги насетам бездните што нè разделуваа. Грофицата ги оправдуваше сите мои стравувања; уште не бев видел ни една солза во нејзините очи; во театарот беше ладна и се смееше за време на некоја трогателна сцена. За себе си ја задржуваше сета своја чувственост, а кај другите не насетуваше ни среќа ни несреќа. Накратко, таа ме беше изиграла! Среќен што можам нешто да ѝ жртвувам, јас речиси се бев понижил поради неа посетувајќи го мојот роднина војводата де Наварен, себичен човек кој се срамуваше од мојата беда и кој спрема мене беше и премногу несправедлив, па имаше причина да ме мрази. Тој, значи, ме пречека со онаа ладна учтивост што оддава навредлив изглед и со гестовите и со зборовите; неговиот неспокоен поглед предизвика во мене сожалување. Црвенеев место него поради неговата дребнавост сред толкава величина, поради неговата беда сред толкаво изобилство. Ми зборуваше за своите огромни загуби на државните вредносни хартии со камата од три насто. Тогаш му реков поради што сум дошол. Ми се згади кога неговото ледено однесување неусетно се измени во срдечност. Најпосле, драги пријателе, тој ја посети грофицата и ме исфрли од седлото. Федора ги откри пред него сите свои волшебни и непознати чари. Таа го освои, без мене ја сврши онаа таинствена работа за која не разбрав ни збор: јас ѝ послужив само како средство!... Се преправаше двка не ме забележува кога мојот роднина беше кај неа, тогаш можеби ме примаше со помалку задоволство отколку оној ден кога ѝ бев претставен. Таа една вечер ме понижи пред војводата со гест и со поглед што ниеден збор не може да ги изрази. Излегов плачејќи, ковајќи илјада одмазднички планови, смислувајќи страшни силувања.

Често ја придружував во Буфон. Таму, крај неа, сиот предаден на својата љубов, ја посматрав слушајќи прекрасна музика, исцрпувајќи ја својата душа во двократно уживање: ги сакав и ги наоѓав возбудувањата на моево срце изразени со звуците на музиката. Мојата страст беше во воздухот, на бината, и насекаде имаше успех освен кај мојата љубовница. Тогаш ќе ја земев раката на Федора, ќе ги испитував цртите на нејзиното лице и нејзините очи со надеж дека ќе дојде до соединување на нашите чувства, до онаа неочекувана хармонија што, разбудена со музиката, предизвикува заеднички треперења на душата; но нејзината рака беше нема, а нејзините очи ништо не зборуваа. Кога жарот на моево срце, што избиваше од сите мои црти, ќе ја удреше мошне силно в лице, таа ќе ми ја дофрлеше онаа извештачена насмевка што како вообичаен израз се наоѓа по салоните на усните на сите личности на сликите. Таа не слушаше музика. Божествените мелодии на Росини98, Чимароза99, Ѕингарели100, не разбудуваа никакво чувство во неа, не ѝ откриваа никаква поезија на нејзиниот живот; нејзината душа беше пуста и јалова. Таму Федора им се изложуваше на очите на светот како некоја глетка во глетката. Нејзиниот лорнет постојано се движеше од ложа до ложа. Неспокојна, иако навидум мирна, таа беше жртва на модата: нејзината ложа, нејзината шапка, нејзината кола, нејзината личност, за неа беа сè и сешто. Често сретнувате личности со џиновска става во чие бронзено тело се крие нежно и чувствително срце; но таа го скриваше бронзеното срце под кревката и умилна надворешност. Моето кобно знаење многу превези ми симнуваше. Ако убавото однесување се состои во заборавање на самите себеси поради другите, постојана благост на нашиот глас и на нашите движења, во настојување да им се допаднеме на другите, а тие од тоа да бидат задоволни сами со себеси, тогаш Федора, и покрај својата остроумност, не ја збришала секоја трага на своето плебејско потекло: нејзиното заборавање на самата себеси беше лага: нејзиното однесување не беше вродено туку со мака спечалено; најпосле нејзината учтивост имаше нешто ропско. Па сепак, нејзините медни зборови за нејзините љубимци, беа израз на добрина, а нејзиното надмено претерување, благородно воодушевување. Само јас го бев испитал нејзиното лицемерие, од нејзиното внатрешно битие ја бев симнал тенката кора со која светот се задоволува, и не допуштам повеќе да бидам измамен од нејзините мајмунства. Сестрано ја запознав нејзината мачешка душа. Кога некој глупак ќе ѝ ласкаше, или ќе ја опсипуваше со пофалби, јас ќе се вцрвев место неа. А постојано ја сакав! Се надевав дека ледот на нејзиното срце ќе се растопи под здивот на мојата поетска љубов. Да можев еднаш да ја разбудам женската нежност во нејзиното срце, да ја запознаев со возвишената природа на преданоста, тогаш во моиве очи ќе беше совршена, ќе станеиш ангел. Јас сакав како човек, како љубовник, како уметник, меѓутоа требаше да не ја сакам за да ја добијам. Некое надуено конте, некој ладен сметкаџија, можеби ќе ја победеше. Суетна, таа без сомневање ќе го разбереше јазикот на суетата, и ќе допуштеше да ја вплетат во стапиците на некоја сплетка; неа ќе можеше да ја освои нечувствителен и ладен човек. Лути болки ми ја кинеа душава кога природно ми ја откриваше својата себичност. Со болка замислував како еден ден ќе остане сама во животот, не знаејќи кому да му ја подаде раката, без пријател на кој би можела да се потпре. Една вечер се осмелив и ѝ ја насликав со живи бои нејзината пуста, празна и тажна старост. При помислата на таа страшна одмазда на измамената природа, таа изговори неколку свирепи зборови.

- Секогаш ќе бидам богата, ми одговори таа. А благодарение на златото, секогаш можеме да создаваме чувства околу себе што ни се потребни за да бидеме задоволни.

Излегов поразен од логиката на тој раскош, на таа жена, на тој свет, карајќи се себеси што толку глупо ги обожавав. Јас не ја сакав сиромашната Полина, зошто, тогаш, богатата Федора немаше право да го оттурне Рафаел? Нашата совест е непогрешен судија додека уште не сме ја отепале. „Федора“, ми довикнуваше некој мамлив глас, „ниту некого љуби, ниту некого одбива. Таа е слободна, но таа некогаш се дала за пари. Било како љубовник, било како маж, неа ја обесчестил руски гроф. Таа навистина ќе има некое искушение во животот! Чекај го него.“ Ни невина, ни грешница, таа жена живееше далеку од светот, во својот круг, во пеколот или рајот. Таа таинствена жена во свила и кадифе ги разбуди во моево срце сите човечки чувства, гордоста, славољубивоста, љубовта, љубопитноста. Од ќудлива мода или од желба да бидеме необични, од желба што сите нè обзема, беше завладеала манија да се фали еден мал булеварски театар. Грофицата изрази желба да го види нашминканото лице на еден артист што воодушевуваше некои духовити луѓе, и мене ми падна во дел честа да ја водам на премиерата на некоја лоша лакрдија. Ложата чинеше само пет франкови, но јас немав ни скршена пара. Бидејќи сè уште не бев напишал ни половина од томот на мемоарите, не сакав да му се молам на Фино за пари, а Растињак, моето провидение, беше отсутен. Таа постојана немаштија ми го загорчуваше животот.

Еднаш, по еден ужасен дожд, при излегувањето од Буфон, Федора ми нареди да земам кола и не можев да се ослободам од нејзината наметлива услужливост. Не сакаше да чуе за моите изговори; ни за мојата особена љубов кон дождот ни за мојата желба да одам да се коцкам. Таа не ја насетуваше мојата беда ниту во моето збунето движење ниту во моите тажно шеговити зборови. Очиве ми се закрвавија; но дали таа може да го сфати погледот? Животот на младите луѓе е подложен на чудни нарави! Патем секое вртење на тркалото разбудуваше во мене мисли што ми го заледуваа срцево. Се обидував да ја откорнам шпицата од дното на колата за да испаднам на калдрмата. Но наидувајќи на несовладливи тешкотии, почнав грчевито да се смеам, а потоа потонав во тажно молчење, тап како некој човек изложен на срам. Кога стигнав дома, Полина ме прекина при првите зборови што ги промрморив, рече:

- Ако немате ситно?...

Ах! музиката на Росини не беше ништо во споредба со овие зборови! Но да се вратиме во театарот Финамбил. За да можам да ја одведам грофицата во него, мислев да ја заложам златната рамка од сликата на мојата мајка. Иако секогаш заложната банка ја сметав за робијашка врата, сепак повеќе сакав лично да ја однесам таму својата постела, отколку да барам милостина. Силно не нажалува погледот на човек од кој бараме пари! Некои заеми ја доведуваат во прашање нашата чест, како што некои одбивања од пријателските усни ја убиваат во нас и последната илузија. Полина работеше, а мајка ѝ си беше легнала. Фрлајќи кришум поглед врз креветот, чиишто завеси беа малку накренати, помислив дека госпоѓа Годен спие со длабок сон кога под сенка го забележав нејзиното мирно и восочно лице потонато во перницата.

- Имате некоја грижа? ме запраша Полина и го спушти четчето врз боите.

- Малечка моја, можете да ми направите голема услуга, ѝ одговорив јас.

Таа ме погледна толку среќна што затреперив.

„Дали ме сакаше?“ си помислив во себе. „Полина?“ продолжив јас.

И седнав крај неа за повнимателно да ја посматрам. Таа погоди што сакав, бидејќи мојот глас беше толку убедлив; таа ги спушти очите и јас ја испитував верувајќи дека можам да читам во нејзиното срце како во моево, бидејќи изразот на нејзиното лице беше толку чист и толку невин.

- Ме сакате ли? ја запрашав.

- По малку, страсно, ни најмалку! извикна таа.

Таа не ме сакаше. Нејзиниот подбивен глас и умилниот гест што ѝ се отна, изразуваа само ѓаволеста моминска благодарност. Ѝ ја признав тогаш мојата неволја, незгода во која се наоѓав, и ја замолив да ми помогне.

- Како тоа, господине Рафаел, вие не сакате да одите во заложната банка, а мене таму ме праќате?

Се вцрвив, збунет од логиката на едно девојче. Тогаш ми ја дофати раката како да сакаше со милување да го заглади впечатокот на своите искрени зборови.

- О! со задоволство ќе отидам, ми рече таа, но нема потреба да брзаме. Утринава зад клавирот, најдов две пет-франки што по некој случај ви паднале меѓу ѕидот и штицата, и ги ставив на вашата маса.

- Вие наскоро ќе добиете пари, господине Рафаел, ми рече добрата мајка, што ја провре главата низ завесите. Дотогаш, можам да ви дадам на заем неколку талири.

- О! Полина, извикав јас, стегајќи ѝ ја раката, би сакал да бидам богат!

- Е! а зошто? ме запраша таа пркосно.

Нејзината рака трепереше во мојава и одговараше на секој удар на моево срце. Нагло ги остави своите прсти и почна да ги испитува моите:

- Вие ќе се ожените за некоја богата жена, рече таа, но таа ќе ви зададе многу јадови! Ах! боже мој! ќе ве отепа. Сигурна сум во тоа!

Во нејзиниот крик имаше извесно верување во лудото суеверие на нејзината мајка.

- Вие сте мошне лековерна, Полина.

- О! навистина, рече таа гледајќи ме со ужас, ќе ве отепа жената што ја љубите.

Потоа го дофати своето четче, го макна во бојата, не криејќи го своето силно возбудување, и не ме погледна веќе. Во тој миг со задоволство ќе поверував во соништата. Човек не е сосема беден кога е суеверен. Суеверјето често е надеж. Кога се повлеков во мојата соба, навистина забележав два болскави талира. Немав ни поим како тука се нашле. Низ збрканите мисли на првиот сон, настојував да си ги проверам своите издатоци за да го оправдам ова неочекувано и среќно откритие, но заспав потонат во излишни сметки. Утредента, Полина ме посети токму кога излегував за да закупам една ложа.

- Можеби не ви се доволни десет франкови, ми рече црвенеејќи таа добра и љубезна девојка. Мајка ми ми постави должност да ви ги понудам овие пари. Земете, земете!

Таа спушти три талири врз мојата маса и сакаше да побегне, но јас ја задржав. Поради восхитот, се исушија солзите што се тркалаа во моиве очи.

- Полина, ѝ реков јас, вие сте ангел! Овој заем многу помалку ме трогна отколку срамежливоста на вашата понуда. Посакував богата и отмена благородничка. Ах! би сакал сега да имам милиони и да сретнам некоја девојка, сиромашна и со богато срце како вас; би се откажал од една кобна страст што ќе ме отепа. Можеби ќе имате право.

- Доста! рече таа.

Потоа избега, а нејзиниот славејски глас, нејзиното свежо црцорење се разнесе по скалите.

- Колку е среќна што не љуби уште! си реков во себе, мислејќи на маките што ги поднесував повеќе месеци.

Петнаесетте франкови што Полина ми ги беше дала, ми беа скапоцени. Плашејќи се од непријатната миризба од луѓето што ќе ја исполнат салата во која требаше да останеме неколку часа, што Федора нема букет цвеќиња; отидов да ѝ го купам, и ѝ го донесов мојот живот и сиот мој имот. Почувствував во исто време и гризење на совест и задоволство кога ѝ го понудив букетот цвеќиња чијашто цена ми покажа колку е скапа површната угладеност на отмениот свет. Веднаш се пожали на мошне силната миризба на мексиканскиот јасмин; таа почувствува неподнослива одвратност кога ја здогледа салата и кога седна на тврдата клупа; ми префрли што сум ја довел тука. Иако беше крај мене, сакаше да си оди; и си отиде. По цели ноќи да не спијам поради неа; попусто да ми минат два месеца од животот и да не ѝ се допаднам! Никогаш тој демон не беше ни поумилен ни понечувствителен. По патот, седејќи крај неа во тесна кола, ја вдишував нејзината миризба од устата, ја допирав нејзината намирисана нараквица, јасно го гледав богатството на нејзината убавина, ја чувствував миризбата, блага како миризбата на перуниката: беше целата жена и немаше ништо женско. Во тој миг ми светна во главава и ги здогледав бездните на тој таинствен живот. Помислив ненадејно на неодамна објавената книга на еден поет101, вистинско уметничко дело, замислено според статуата на Поликлет102. Верував дека го гледам тоа чудовиште што е ту офицер и совладува еден бесен коњ; ту девојка што се дотерува и ги фрла во очај своите љубовници; ту љубовник што доведува во очај една слатка и скромна девојка. Не успевајќи на друг начин себеси да си ја разјаснам Федора, ѝ ја раскажав оваа чудна приказна. Но со ништо не оддавајќи ја својата сличност со оваа поезија на невозможност, нејзе вистински ѝ се допадна таа приказна, како на детето кога чита некоја приказна од Илјада и една ноќ.

Кога Федора устојува на љубовта на човек од моја возраст, на преносливиот жар на оваа прекрасна душевна зараза, тогаш морало да ја чува нешто таинствено! си реков во себе враќајќи се дома. Можеби ја нагризува рак, како леди Делакур? Нејзиниот живот секако е неприроден.

При таа помисла, се заледив. Потоа направив во исто време најлуд и најразумен план што кога и да е некој љубовник можел да го смисли. За и телесно да ја испитам таа жена, како што духовно сум ја проучил, накратко, за целата да ја запознам, решив да поминам една ноќ во нејзината куќа, во нејзината соба без да знае таа. Еве како го изведов овој подвиг што ми ја печеше душава како што желба за одмазда го пече срцето на корзиканскиот калуѓер. Во деновите на прием, кај Федора се собираше толку многу свет што вратарот не можеше да знае кога кој влегол, а кога излегол. Уверен дека можам да останам дома без да предизвикам скандал, нестрпливо го дочекав наредниот прием на грофицата. При облекувањето, во џебот од мојот елек ставив едно мало ноже, бидејќи немав нож. Кога би се нашол кај мене, тој рачен прибор на еден писател не би предизвикал никакво сомневање, а бидејќи не знаев каде ќе ме однесе моето романтично решение, сакав да се вооружам.

Кога салоните почнаа да се полнат, отидов во спалната за да ја извидам состојбата на работата, и затекнав спуштени ролетни и капаци. Тоа беше почеток на среќата. Бидејќи собарката можеше да дојде да ги одврзе завесите, набрани отстрана, јас ги отпуштив врвките. Се изложував на голема опасност кога се осмелив однапред така да ја уредам собата, но се помирив со опасностите на својата положба и ладно ги испитав. Околу полноќ, се скрив во шуплината на еден прозорец. Најпосле, за нозеве да не ми се видат, се обидов да се искачам на цоклето од черчевчето, го потпрев грбот до ѕидот држејќи се за вртежното резе. Откако ја испробав својата рамнотежа и потпорките, го одмерив просторот што ме делеше од завесите, се свикнав на тешката положба во која се наоѓав, така што можев да останам тука, без да бидам забележан, ако ме поштедеа грчевите, кашлицата и кивањето. За непотребно да не се изморувам, стоев исправено очекувајќи го опасниот момент кога морав да висам како пајак во својата мрежа. Белото моаре и муслинот правеа на завесите, пред мене, набори слични на цевките на оргулата, на кои со своето ноже издупчив неколку дупки за да видам сè низ тие божемни пушкарници. Нејасно ги слушнав џагорот во салоните, смеата и вревата на гостите што разговараа. Таа неразбирлива врева, тоа одвај чујно раздвижување попушти малку-помалку. Некои луѓе дојдоа да си ги земат шапките што се наоѓаа блиску до мене, на малиот шкаф на грофицата. Кога ќе се допреа до завесите, ќе ме обземеа морници при помислата на расеаност, на случајни погледи на луѓето што бараат нешто кога им се брза и кои тогаш секаде ѕирнуваат. Беше добар знак за среќен исход на мојот потфат, кога не ми се случи никаква несреќа. Последната шапка ја однесе еден стар обожавател на Федора. Мислејќи дека е сам, тој ја погледна постелата и воздивна длабоко, со некој доста смел извик. Грофицата околу која тогаш, во будоарот до нејзината спална, имаше само пет до шест интимни пријатели, им предложи тука да испијат чај. Клеветите, за кои денешното општество зачувало малку од онаа вера што му преостанало, се измешаа тогаш со епиграми, со духовитости, со ѕунење на чашите и лажичињата. Безмилосен спрема моите соперници, Растињак предизвика силна смеа со своите зајадливи досетки.

- Господинот Растињак е човек со кого не треба да се кара, рече грофицата смеејќи се.

- Верувам, одговори тој природно. Секогаш сум имал право кога некого сум го мразел. И кога некого сум го сакал, додаде тој. Непријателите ми се можеби исто толку корисни колку и пријателите. Напишав мошне стручна студија за современиот јазик и за природното лукавство со кое луѓето се служат за сè да напаѓаат и сè да бранат. Министерската речитост означува општествен напредок. Ако некој ваш пријател е без дух, вие зборувате за неговата чесност, за неговата искреност. Ако делото на некој друг е обемно, вие го претставувате како совесна работа. Ако книгата е лошо напишана, вие ги фалите нејзините мисли. Некој човек е неверен, непостојан, никогаш не сте начисто со него: сеедно, тој е примамлив, занесен, волшебен. Ако се во прашање вашите непријатели, упатувајте им семожни прекори; поради нив менувајте го вашиот начин на изразување, и исто така пронаоѓајте ги мајсторски нивните мани, како што вешто сте ги истакнувале доблестите на вашите пријатели. Таа примена на моралната лупа е тајна на нашите разговори и сета вештина на ласкавецот. Кој не сака со неа да се служи, значи сака невооружен да се бори со луѓето што имаат врз себе челични оклопи, како рицари знаменосци. Јас се служам со неа. Понекогаш дури и премногу. Затоа и мене и моите пријатели нè почитуваат, зашто впрочем, мојот меч чини колку и мојот јазик.

Еден од најревносните обожаватели на Федора, момче прочуено по својата дрскост, кое со безочност себеси си го расчистуваше патот, ги прифати презривите предизвикувања на Растињак. Зборувајќи за мене, тој почна да ги фали преку секоја мера моите способности и мојата личност, Растињак го беше заборавил овој вид озборување. Тоа злобно фалење ја измами грофицата, која без милост ме принесе жртва. За да ги забавува своите пријатели, таа ги злоупотреби моите тајни, моите желби, моите надежи.

- Тој има иднина, рече Растињак. Можеби еден ден ќе има можност да се одмазди. Неговите способности барем најмалку се еднакви на неговата храброст. Затоа ги сметам за мошне смели оние што го напаѓаат, бидејќи тој има меморија.

- И пишува мемоари, додаде грофицата, на која како да не ѝ се допадна штамата што завладеа.

- Мемоари на лажна грофица, госпоѓа, одговори Растињак. За да ги напише, треба да има еден друг вид храброст.

- Мислам дека е мошне храбар, одговори таа, бидејќи ми е верен.

Ме обзеде силно искушение ненадејно да се покажам пред тие подбивачи, како сенката на Банко во Магбет. Изгубив љубовница, но имав пријател. Меѓутоа, љубовта одеднаш ми дошепна една од оние кукавички и лукави бесмислици со кои знае да ги успие сите наши болки.

„Ако Федора ме љуби“, си помислив во себе, „можеби мора да ја прикрива својата наклоност под злобни шеги? Колку пати срцето ги одрекнало лагите што ги изговорила устата!“

Најпосле, набргу потоа, останувајќи сам со грофицата, мојот дрзок соперник сакаше да си оди.

- Како? Веќе? го праша таа со умилен глас.

Затреперив. Зар нема да ми подарите уште еден миг? Зар немате ништо повеќе да ми кажете? Зар не сакате да ми жртвувате ниедно ваше задоволство?

Тој си замина.

- Ах! извика таа проѕевајќи се, колку се здодевни сите!

Потоа, силно ја повлече врвцата и звукот на ѕвончето заѕуни по собите. Грофицата влезе во спалната потпевнувајќи една арија од Pria she spunti103. Никој никогаш не ја слушнал да пее и тоа даваше повод за чудни објаснувања. Таа, се прикажуваше, му ветила на својот прв љубовник, маѓепсан од нејзините способности и љубоморен на неа и во задгробниот живот, никому да не му даде среќа во која тој сакаше да не ужива никој, освен него. Ги напрегнав сите мои сетила за да ги впијам звуците. Гласот стануваше сè посилен. Федора како да оживеа, се излеаја сите богатства на нејзиното грло, и тогаш во таа мелодија имаше нешто божествено. Јасниот и ѕвонлив глас на грофицата имаше точна интонација и во него имаше нешто хармонично и треперливо што пробиваше во срцето, го возбудуваше и му годеше. Музикалните жени речиси секогаш се љубени. Таа што пееше така, мора да знаела вистински да љуби. Убавината на тој глас беше, значи, една тајна повеќе во една жена која и онака беше таинствена. Ја гледав така како што тебе те гледам. Се чинеше како сама себеси да се слуша и како да чувствува некоја милина за која само таа знае, некоја вистинска љубовна сладост. Се доближи до каминот завршувајќи го главниот мотив на оваа мелодија. Но, кога замолкна, тогаш доби друг изглед, цртите ѝ се развлекоа, а на нејзиното лице се покажа умор. Ја симна маската: нејзината улога на артист беше одиграна. Меѓутоа, извесната овенатост, последица на нејзината уметничка работа или замор од вечерниот прием, што се огледуваше во нејзината убавина, не беше без шарм.

„Еве каква е вистински!“ си помислив.

Како да сака да се грее, таа ја стави едната нога на бронзената прачка над решетката, ги слече нараквиците, потоа гривните, и најпосле, преку главата, златното вериџе на кое беше закачено нејзиното кутивче за мириси украсено со скапоцени камења. Чувствував неискаживо задоволство гледајќи ги нејзините движења, умилни како на мачка кога се мие на сонце. Се погледна во огледалото и рече гласно, со нерасположен изглед:

- Ноќеска не бев убава, нагло ми свенува бојата на лицето. Можеби треба порано да си легнувам и да се откажам од својот разуздан живот. Дали Жистина се шегува со мене?

Одново заѕвони. Собарката дотрча. Каде беше нејзината соба? Не знам. Дојде откај некои скриени скали. Љубопитно ја посматрав. Мојата поетска фантазија често ја обвинуваше таа невидлива слугинка, таа крупна и убаво развиена мома калеша.

- Госпоѓата ѕвонеше?

- Двапати! одговори Федора. Нема ли да оглувиш?

- На госпоѓата ѝ приготвував млеко и бадем.

Жистина клекна, ѝ ги одврза и ѝ ги собу чевлите на својата стопанка која, небрежно спружена во една пружинена фотелја крај огнот, се проѕеваше, чешајќи се по главата. Сè беше сосема природно во сите нејзини движења, и ништо не ми откри, ни потајни страдања, ни страсти што ги замислував.

- Жорж е вљубен, рече таа, ќе го отпуштам. Вечерва дури ни завесите не ги спуштил? На што мисли?

Кога го чув тоа, ми удри крв в лице; но престана зборувањето за завесите.

- Животот е мошне празен, продолжи грофицата. Слушај, внимавај да не ме изгребеш како вчера. Еве, погледни, рече таа покажувајќи го малото, мазно колено, уште носам белег од твоите канџи.

Ги вовлече нозете во пантофлите од кадифе обложени со пердуви од лебед, и го одврза фустанот, додека Жистина го зеде чешелот за косата да ѝ ја дотера.

- Треба да се мажите, госпоѓо, па да си имате деца.

- Деца! Само тоа уште ми треба, па да биде свршено со мене! извика таа. Маж! Кој е тој човек кому би можела да му се...? Дали бев убаво исчешлана вечерва?

- Не многу убаво.

- Ти си глупа жена.

- Ништо не ви стои погрдо отколку многу накадрена коса, одговори Жистина. Поубава сте кога имате долги рамни кадрици на косата.

- Вистина?

- Да, госпоѓо, само на русите жени убаво им стои убаво накадрена коса.

- Да се мажам? Не, не! Бракот е трговија за која не сум создадена.

Колку беше тоа страшна глетка за еден љубовник! Таа осамена жена, без родители, без пријатели, безбожна во љубовта, што не веруваше во какви и да е чувства, се беше спуштила на тоа да разговара со својата собарка, да зборува сувопарности или нешто безначајно, за да ја задоволи онаа потреба на искрено исповедување, природна на секое човечко суштество, колку ѝ да била слаба во неа! Се сожалив на неа. Жистина ја соблече. Ја посматрав љубопитно токму тогаш, кога го симна и последниот превез. Имаше момински гради што ме заслепија. Низ кошулата, при светлината на свеќите, нејзиното бело и румено тело болсна како сребрен кип што блеска под својот проѕирен превез! Не, никакво несовршенство не ѝ даваше повод да се плаши од скриените погледи на љубовта. За жал, прекрасното тело секогаш ќе ги победи и најсмелите решенија! Федора седна пред огнот, нема и замислена, додека собарката ја палеше свеќата на ламбата од алабастер, што висеше пред креветот. Жистина ја донесе греалката, и ја посла постелата, и ѝ помогна на својата стопанка да си легне. Потоа, по доста долго време, употребено на најситни услуги што покажува колку Федора силно сама себе си се обожава, таа девојка си отиде. Грофицата се сврте неколку пати. Беше немирна, воздивнуваше. Од нејзините усни до мене допираше лесен џагор што оддаваше нестрпливи движења. Таа ја спружи раката кон масата, зеде едно шишенце, и, пред да почне да пие, налеа во своето млеко пет до шест капки од некоја темна течност. Најпосле, по неколку болни воздишки, таа извикна:

- Боже мој!

Тој извик, а особено неговиот тон, ми го прободоа срцето. Неусетно таа се смири. Се уплашив. Но набргу потоа, чув еднолично и силно дишење на заспаната жена. Ја иставив шушкавата свила на завесите, го напуштив своето место и се наместив крај нејзиниот кревет. Ја посматрав со некое неодредено чувство. Таа беше величествена. Едната рака ја држеше под главата, како дете. Нејзиното мирно и прекрасно лице, прекрасно со тантели, изразуваше сладости што ми ја воспалија крвта. Преценувајќи се себеси, не си ги предвидов своите маки: да бидеш толку близу, а толку далеку од неа! Морав да ги издржам сите страдања што си ги подготвив. Боже мој! Тоа делче од една непозната мисла, едно известување што го добив, одеднаш ги измени моите мисли за Федора.

Тој збор, безначаен или длабок, празен или полн со стварност, можеше еднакво да се објасни и со среќата и со страдањата, и со телесната болка и со душевните страдања. Дали тоа беше клетва или молитва, минато или иднина, покајување или страв? Во тој збор беше цел еден живот, сиромашен или богат живот. Во него можеше дури да има и злосторство! Одново оживеа загатката скриена во таа убава женска фигура: Федора можеше да се објаснува на толку начини што стана необјаснива. Ќудливото дишење што излегуваше од нејзината уста ту слабо, ту подзасилено, тешко или лесно, претставуваше некој вид говор, на кој му припишував мисли и чувства. Сонував со неа, надевајќи се дека ќе ги доловам нејзините тајни ако го запознаам нејзиниот сон, колебајќи се меѓу толку спротивни мисли, меѓу толку мислења. Гледајќи го тоа прекрасно, мирно и чисто лице, не можев на таа жена да ѝ го оспорам срцето. Решив да направам уште еден обид. Зборувајќи ѝ за мојот живот, за мојата љубов, за моите жртви, можеби ќе успеам да предизвикам сожалување во неа, да трогнам до солзи жена што никогаш не заплакала. Тогаш кога моите надежи ги полагав во овој последен обид, уличната врева ми го објави разденувањето.

Во еден момент ја замислив Федора како се буди во мојата прегратка. Можев полека да легнам крај неа, да се вовлечам внатре и да ја стегнам. Оваа помисла толку свирепо ме мачеше. За да ѝ устојам, избегав во салонот без да преземам каква и да е мерка на претпазливост, за да не предизвикам некој шум. Но, за моја среќа, наидов на некоја скриена врата што водеше кон малото столбиште. Како што и претпоставував, клучот се наоѓаше во бравата. Ја повлеков силно вратата, смело влегов во дворот и не грижејќи се дали некој ме видел, во три скока излегов на улица. Два дена подоцна, еден писател требаше да ја чита својата комедија кај грофицата. Таму отидов со намера да останам последен, за да можам да ѝ упатам една доста чудна молба: сакав да ја замолам да ми дозволи да ја посетам следната ноќ и да ми ја посвети таа вечер, наредувајќи да се затвори вратата. Кога насамо се најдов со неа, срцево ме предаде. Ме плашеше секое отчукување на часовникот. Беше полноќ без четврт.

- Ако ништо не ѝ речам, си реков во себе, треба да го скршам черепот на работ на каминот.

Си дадов рок од три минути. Поминаа тие три минути, а јас не го здробив черепот од мермерот. Срцево ми натежна како сунѓер во вода.

- Вие сте необично љубезен, ми рече таа.

- Ах! госпоѓо, ѝ одговорив, кога би можеле да ме сфатите!

- Што ви е? продолжи таа, вие бледнеете.

- Се колебам дали да побарам од вас една милост.

Таа ме охрабри со еден гест и јас ѝ побарав состанок.

- На драга волја, рече таа. Но зошто сега не ми зборувате?

- За да не ве измамам, треба да ви покажам до каде допира вашето ветување: сакам таа вечер да ја поминам крај вас, како да сме брат и сестра. Не плашете се, знам кон што чувствувате одвратност. Сте можеле доволно да ме оцените, та можете да бидете сигурна дека не барам ништо што да може да ви биде непријатно. Впрочем, дрските луѓе не прават вака. Вие сте ми го докажале вашето пријателство, вие сте добра и мошне блага. А сега, да знаете дека утре морам да се разделам од вас. Не повлекувајте си го зборот! извикав гледајќи дека сака да зборува.

И исчезнав.

Минатиот мај, околу осум часот навечер, бев сам со Федора во нејзиниот готски будоар. Тогаш не треперев, бев сигурен дека ќе бидам среќен. Или таа сакана жена ќе биде моја, или ќе побара прибежиште во прегратката на смртта. Ја бев осудил мојата малодушна љубов, Човек е мошне силен кога ја признава својата слабост. Во фустан од син кашмир, грофицата се беше спружила на диванот, со нозете на едно перниче. Ориенталната баретка, шапка што сликарите им ја припишуваат на старите Евреи, со својата необичност ѝ додаваше на нејзината привлечност извесен предизвикувачки чар. Нејзиното лице изразуваше некоја моментна убавина која, како што се чинеше, докажуваше дека ние во секој час сме нови суштества, единствени; без каква и да е сличност со нашето идно и минато јас. Никогаш не сум ја видел толку блескава.

- Знаете ли, рече таа смеејќи се, дека сте ја разбудиле мојата љубопитност?

- Нема да ја разочарам, одговорив ладно, седнувајќи до неа и земајќи ѝ ја раката што ми ја пушти. Имате необично прекрасен глас!

- Никогаш не сте ме слушнале, извикна таа, тргнувајќи се неволно од изненадување.

- Ќе ви го докажам спротивното, кога ќе притреба. Дали, значи, и Вашето прекрасно пеење е некоја тајна? Бидете спокојна, не сакам да навлегувам во неа.

Останавме уште еден час во пријателски разговор. Ако имав тон, однесување и гестови на човек кому Федора ништо не му одбива, ѝ ја укажував и сета почит што треба да ја има еден љубовник. Преправајќи се така, успеав да ѝ ја бакнам раката. Таа умилно ја слече нараквицата и јас со сладост потонав во илузија во која се обидував да верувам, и душава ми се растопи и излеа во тој бакнеж. Федора ми допушти, со неверојатна попустливост, да ја галам, милувам. Но не сметај ме за глупак: ако само малку го пречекорев тоа братско умилкување, ќе почувствував мачешки канџи. Молчевме, како неми, околу десет минути. И се восхитував, припишувајќи ѝ чари што ги немаше. Тогаш беше моја, само моја. Го поседував тоа величествено суштество, како што може да се поседува: со очи и мисли. Ја обвивав со мојата жедост, ја држев, ја стегав и ја замислував како своја жена. Тогаш ја победив грофицата со силата на некое магнетско маѓепсување. Затоа секогаш жалев што наполно не ја завладеав таа жена. Но тогаш не го сакав нејзиното тело, пожелував една душа, еден живот, онаа идеална и полна среќа, оној прекрасен сон во кој не веруваме долго.

- Госпого, ѝ реков најпосле, чувствувајќи дека настапил последен момент од моето пијанство, слушнете ме! Ве љубам, вие тоа го знаете, тоа илјада пати сум ви го кажал, вие сте морале да ме чуете. Не сакав да ја заслужам вашата љубов ни со умилноста на едно конте, ни со ласкањата или со наметливоста на глупак, и затоа не сте ме сфатиле. Колку се претргав заради вас, и тоа без ваша вина сепак! Но за некој момент, вие ќе се изјасните. Постојат, госпоѓо, два вида сиромаштија. Таа што оди по улиците без срам и во партали, што несвесно зема пример од Диоген, слабо се храни, и го сведува животот на она што е наједноставно. Таа можеби е посреќна од богатството, или барем побезгрижна; таа го зема од светот она што силните не го сакаат. Потоа, сиромаштијата на раскошниот свет, шпанската сиромаштија, што под титулата крие питање: горда, закитена, оваа сиромаштија во бел елек, во жолти нараквици, има кола, и го губи сиот имот затоа што нема ни грош. Првата е сиромаштијата на народот, а втората е сиромаштијата на измамниците, кралевите и талентираните луѓе. Јас не сум ни народ, ни крал, ни измамник. Можеби немам ни дарба: јас сум исклучок. Моето име ми налага побргу да умрам отколку да питам. Успокојте се, госпоѓо, денеска сум богат, имам сè што ми треба на овој свет, ѝ реков кога видов дека лицето ѝ го добива оној ладен израз што се јавува на нашето лице кога ненадејно ни здодеваат со молба за пари луѓето од вишето општество. Се сеќавате ли на оној ден кога без мене сакавте да одите во Жимназ, верувајќи дека таму нема да се појавам?

Таа кимна со главата.

- Си го дадов и последниот талир за да ве видам. Се сеќавате ли на нашите прошетки по Ботаничката градина? Тогаш за вашата кола дадов сè што имав.

Ја запознав со сите мои жртви, и го опишав мојот живот, но не вака како што тебе сега ти го раскажувам, во пијанство од вино, туку во благородното пијанство на срцето. Мојата страст се излеа во пламени зборови, во такви изрази на чувство што подоцна ги заборавив, а коишто ни уметноста, ни сеќавањето, не можат да ги оживеат. Не беше тоа, како денеска, ладен извештај за една замразена љубов; тогаш мојата љубов беше во својата полна сила и убавина што ја дава надежта, и ме инспирира со оние зборови што воскреснуваат цел еден живот повторувајќи ги криковите на болната душа. Мојот тон беше тон на последните молитви на оние што умираат на бојното поле. Таа заплака. Јас застанав. Господи боже! Нејзините солзи беа плод на она лажно возбудување што се купува за пет франкови на вратата од некој театар. Постигнав успех на добар артист.

- Да, знаев, рече таа.

- Доста, извикав јас. И сега, уште толку ве љубам што би можел да ве отепам...

Таа сакаше да ја грабне врвцата на ѕвончето. Прснав да се смеам.

- Не викајте, продолжив јас. Ќе ве оставам мирно да го завршите својот живот. Лошо би ја сфатил омразата, кога би ве отепал! Не плашете се од никакво насилство: поминав цела една ноќ крај вашата постела, без...

- Господине, рече таа, вцрвувајќи се.

Но по тој прв знак на срам, што мора да го има секоја жена, дури и најнечувствителната, таа ме погледна со презир и рече:

- Мора да ви било мошне студено!

- Мислите ли, госпоѓо, дека вашата убавина ми е толку драга? одговорив погодувајќи ги мислите што ја возбудуваа. Вашето лице за мене е ветување на душа поубава отколку што сте вие. Е! госпоѓо, луѓето што во жена гледаат само женка, можат секоја вечер да купат робинки, убави како за харемот на султан, и да бидат среќни за малку пари! Но јас бев славољубив, сакав со отворено срце да живеам со вас што немате срце. Сега тоа ми е јасно. Ако треба да му припаднете на некој човек, јас би го отепал. Но не, вие би го сакале, и неговата смрт можеби би ви причинила болка. Колку патам! извикав.

- Ако ова ветување може да ве утеши, рече таа весело, можам да ве уверам дека нема ничија да бидам.

- Така, продолжив јас, вие го навредувате дури и господ, и за тоа ќе бидете казнета! Еден ден, лежејќи на диванот, не можејќи да поднесувате ни врева, ни светлина, осудена да живеете како во некој гроб, страшно ќе патите. Кога ќе ги побарате причините за тие лесни и одмазднички болки, спомнете си тогаш за несреќите што толку штедро сте ги расфрлувале зад себе. Откако насекаде сте посеале клетви, ќе пожнеете омраза. Ние сами себе си судиме, ние сме извршители на правдата што владее на овој свет и што се наоѓа над човечката, а под божјата правда.

- Ах! рече таа смеејќи се, јас сум без сомневање за осуда што не ве сакам? Дали јас сум виновна за тоа? Не, јас не ве сакам. Вие сте човек, и тоа е доволна причина. Јас сум среќна кога сум сама, зошто тогаш да си го менувам животот, својот себичен живот, ако така го нарекувате, за волјата на некој господар? Бракот е света тајна врз основа на која си соопштувале еден на друг само жалост. Впрочем, децата ми се здодевни. Зар не ве запознав однапред чесно со мојот карактер? Зошто не се задоволивте со моето пријателство? Со задоволство би ги ублажила вашите јадови што сум ви ги задала не познавајќи ги вашите мали парични неволји. Ја ценам сета величина на вашите жртви, но само љубовта може да ја награди вашата преданост, вашето внимание, а ве љубам толку малку што оваа глетка ми е непријатна.

- Чувствувам колку сум смешен, простете ми, ѝ реков благо, не можејќи да ги сопрам солзите. Доволно ве љубам, продолжив јас, што можам со уживање да ги слушам вашите свирепи зборови! Ох! би сакал да можам мојата љубов да ја потврдам со сета моја крв.

- Сите луѓе не ги кажуваат, повеќе или помалку убаво, тие класични зборови, продолжи таа смеејќи се постојано. Но изгледа дека е мошне тешко да се умре крај нашите нозе, бидејќи насекаде наидувам на тие мртовци. Полноќ е, дозволете ми да си легнам.

- И за два часа ќе извикнете: Боже мој! ѝ реков.

- Завчера! Да! рече таа, мислев на мојот банкар, бев заборавила да му кажам да ги смени моите обврзници со камата од три насто, а во текот на денот, последниве спаднаа.

Ја посматрав со очи што светкаа од лутина. Ах! понекогаш злосторството мора да биде цела поема! Го сфатив тоа! Навикната без сомневање на најстрасни љубовни изјави, таа ги беше заборавила веќе моите солзи и моите зборови.

- Би се омажиле ли за некој француски пер? ја прашав ладно.

- Можеби, кога би бил војвода.

Си ја зедов шапката и се поклонив.

- Дозволете ми да ве испратам до излезот, рече таа со јасна иронија што се покажа со гестот на раката, со положбата на главата и со тонот на нејзиниот глас.

- Госпоѓо...

- Господине?

- Нема повеќе да ве видам.

- Се надевам, одговори таа и кимна со главата со дрзок израз.

- Би сакале да бидете војвотка? продолжив јас бесен поради нејзиниот гест. Лудувате по титули и почести? Тогаш допуштете ми само да ве љубам, наредете му на моето перо да пишува, на мојот глас да се огласува само за вас, бидете таен извор на мојот живот, бидете моја ѕвезда! Потоа, мажете се за мене ако бидам министер, француски пер, војвода. Ќе станам сè што ќе посакате да бидам!

- Добро сте го искористиле времето поминато кај адвокатот, рече таа смеејќи се, вашите одбрани се пламени.

- Твоја е сегашноста, извикав јас, а моја иднината! Јас губам само една жена, а ти губиш име, семејство. Времето е главна работа во мојата одмазда: тоа ќе ти донесе грдост и смрт во самотија, а мене слава!

- Благодарам за завршната тирада, рече таа воздржувајќи се да не се проѕева и пројавувајќи со своето држење желба веќе да не ме види.

Тие зборови ме натераа да замолчам. Својата омраза ѝ ја искажав со еден поглед и избегав. Требаше да ја заборавам Федора, да си ги излечам своите лудости, да ѝ се вратам на работната самотија, или да умрам. Се присилив себеси да аргатувам, посакав да си ги завршам своите дела. Цели петнаесет дена не излегов од мојата мансарда и сите ноќи ги поминав во јалови студии. И покрај мојата решителност и поттикнување што ми го даваше очајот, работев тешко и напнато. Музата ме беше оставила. Не можев да го нападам прекрасното и подбивно сениште на Федора. Секоја моја мисла создаваше и некоја друга нездрава мисла, некоја желба, страшна како гризење на совеста. Го зедов примерот на испосниците од Тебаида. Иако не му се молев на господ како тие, и јас како тие живеев во пустина, длабејќи си ја својата душа место карпа. Ако требаше, ќе го притегнев околу половината појасот обложен со клинци, за со телесната болка да ги совладам душевните страдања.

Една вечер, Полина ненадејно влезе во мојата соба.

- Вие се сотирате, ми рече таа со молежлив глас.

- Треба да излезете, да ги посетите вашите пријатели.

- Ах! Полина, вашето претскажување беше точно. Федора ме убива, сакам да умрам. Животот ми стана неподнослив.

- А зар само една жена е на светот? праша таа смеејќи се. Зошто со бескрајни маки си го загорчувате животот толку краток?

Ја посматрав Полина со вџашеност. Таа ме остави сам. И не забележав кога си отишла, го бев чул нејзиниот глас, но не ја сфаќав смислата на нејзините зборови. Наскоро морав да му го однесам ракописот од мемоарите на мојот литературен посредник. Обземен со својата страст, не знаев како сум можел и да живеам без пари; знаев само дека со четири стотини фанкови, колку што требаше уште да примам, ќе можам да си ги исплатам долговите. Си отидов, значи, да си ја земам мојата заработка и го сретнав Растињак кој најде дека сум се изменил, ослабнал.

- Од која болница доаѓаш? ме праша тој.

- Ме убива онаа жена, одговорив јас. Не можам ни да ја презрам ни да ја заборавам.

- Најдобро е да ја отепаш, можеби не би мислел повеќе на неа, извика тој смеејќи се.

- Навистина си помислував на тоа, одговорив. Но, ако понекогаш си ја крепев душава мислејќи на злосторство, силување или убиство, или на двете заедно, всушност не бев способен да го сторам тоа. Грофицата е прекрасно чудовиште што би побарало проштавање, а секој не може да биде Отело!

- Таа е како сите жени што не можеме да ги имаме, рече Растињак прекинувајќи ме.

- Луд сум! одговорив јас. Понекогаш чувствувам како лудилото ми вие во мозокот. Мислите ми се како сеништа: играат пред мене, а не можам да ги фатам. Повеќе сакам смрт отколку ваков живот. И затоа искрено барам најдобро средство за да ја окончам таа борба. Не е повеќе во прашање жива Федора, Федора од крајот Сент-Оноре, туку моја Федора, таа што е тука, реков удирајќи се по челото. Што мислиш за опиумот?

- Баш ништо! Ужасни маки, одговори Растињак.

- Да се задушам?

- Простачки!

- Сена?

- Мрежите и мртовечницата мошне се извалкани.

- Истрел од пиштол?

- А ако не погодиш, ќе останеш осакатен. Слушај, додаде тој, и јас, како сите момчиња, сум размислувал за самоубиство. Кој од нас, кога имал триесет години, не се отепал два до трипати? Јас не најдов ништо подобро освен да си го трошам животот во задоволство. Загази длабоко во разврат и ќе пропаднете ти или твојата страст. Неумереноста, драги мој, е кралица на секоја смрт. Зар таа не донесува капка што отепува на место? Капка е истрел од пиштол што секогаш погодува. Оргиите изобилно ни ги причинуваат сите телесни задоволства: зар тие не се опиум во ситни пари? Присилувајќи нè прекумерно да пиеме, развратот го предизвикува виното на смртоносни двобои. Зар бурето од малвајско вино на војводата де Кларан не мириса поубаво од тињата на Сена? Кога отмено паѓаме под масата, зар тоа не личи на повремено и лесно труење со гас? Ако патролата не уапси, зар, лежејќи во стражарницата, испружени на студени клупи, не ги доживуваме сите задоволства од мртовечницата, освен оние што ни ги причинуваат подуените, отечени, модри и зелени мевови, но затоа имаме уживање што доаѓа од свесноста на опасноста во која се наоѓаме? Ах! продолжи тој, тоа долго самоубиство не личи на смрт на банкротиран бакал. Трговците ја усрамија нашата река, тие скокаат во вода за да ги трогнат своите доверители. Да сум на твое место, би се погрижил отмено да умрам. Ако сакаш да заведеш нов вид смрт борејќи се така со животот, тогаш и јас ќе бидам вториот. Здодевно ми е, разочаран сум. Алзашанката, што ми ја понудија за жена, има шест прсти на левата нога, а јас не можам да живеам со жена што има шест прсти! Тоа би се разбрало, би испаднал смешен, Покрај тоа, таа има само осумнаесет илјади франкови приход: нејзиното богатство се намалува, а прстите ѝ се намножуваат. По ѓаволите! Живеејќи разуздан живот, можеби случајно ќе најдеме среќа.

Растињак ме убеди. Неговиот предлог беше и премногу заводлив, и ги потпали силните надежи. Накратко имаше толку поетска боја што мораше да му се допадне на еден поет.

- А пари? го прашав.

- Зар немаш четиристотини франкови?

- Имам, но му должам на шивачот, на стопанката.

- Ти му го враќаш долгот на шивачот? Никогаш ништо нема да станеш дури ни министер.

- А што можеме да сториме со дваесет златници?

- Да одиме да се коцкаме.

- Се наежив.

- Ах! продолжи тој, забележувајќи ја мојата претпазливост, сакаш да се фрлиш во она што јас го нарекувам расипнички систем, а се плашиш од коцкарската маса!

- Слушај, му одговорив, му ветив на татко ми дека никогаш нема да стапнам во коцкарницата. Не само што тоа ветување за мене е светиња, туку чувствувам силна одвратност кога поминувам крај некоја коцкарница. Земи ги овие сто талири и појди таму сам. Додека ти ќе го ставиш нашиот имот на коцка, јас ќе појдам да си свршам некои свои работи, а потоа ќе те пречекам во твојот стан.

Ете, драги мој, како се упропастив. Доволно е едно момче да наиде на жена што не го сака, или на жена што премногу го сака, па сиот живот да му се наруши. Среќата ги уништува сите наши сили, како што несреќата ги задушува нашите доблести. Кога се вратив во хотелот Сен-Кантен, долго ја посматрав мансардата во која живеев со живот на научник, со живот што можеби би бил долг, чесен и што не смеев да го напуштам поради страсниот живот што ме туркаше во бездна. Полина ме затекна натажен.

- Но, што ви е? ме праша таа.

Се кренав студено и ги избројав парите што ѝ ги должев на нејзината мајка. Го платив и станот за шест месеци однапред. Таа ме погледна со извесно ужаснување.

- Ве оставам, драга Полина.

- Тоа го насетив! извика таа.

- Слушајте, дете мое, јас не се откажувам од помислата да се вратам овде. Чувајте ми ја половина година оваа самица. Ако не се вратам до 15 ноември, вие ќе ме наследите. Овој запечатен ракопис, ѝ реков покажувајќи ѝ едно снопче од хартии, е препис на моето големо дело За волјата. Ќе ѝ го предадете на Кралската библиотека. Со сево ова друго што го оставам овде, можете да правите што сакате.

Таа фрли врз мене погледи што ми го тиштеа срцево. Полина беше тука како некоја жива совест. 

- Нема повеќе да имам лекции? ме праша таа покажувајќи на клавирот.

- Не ѝ одговорив.

- Ќе ми пишете ли?

- Збогум, Полина.

Ја привлеков благо кон себе, а потоа ѝ притиснав на нејзиното чело, чисто како снег што не ја допрел земјата, еден братски бакнеж, старечки бакнеж. Таа избега. Не сакав да ја посетам госпоѓа Годен. Го ставив клучот на своето постојано место и си отидов. Напуштајќи ја улицата Клини, слушнав зад себе лесен женски чекор.

- Ви го навезов ова кесе, сакате ли и него да го одбиете? ми рече Полина.

Ми се пристори како да забележав при светлината на фенерот солзи во очите на Полина, и затреперив. Прогонувани можеби од иста мисла, ние се разделивме брзо како да бегаме од чума. Собата во која со благородна безгрижност го очекував враќањето на Растињак, ми се покажа како чудна слика на разуздан живот на кој сакав да му се посветам. Над каминот се наоѓаше еден ѕиден часовник над кој една Венера чучеше врз својата желка и држеше в рака едно догорче. Тука беа расфрлани делови од господски мебел, подароци на љубовта, стари чорапи се влечеа врз еден сладострастен диван. Удобната пружина фотелја во која се бев спружил, со искинати потпирки за рацете, носеше белези како некој стар војник и на потпирката покажуваше слој од помада и античко масло што го направиле главите на неговите пријатели. Изобилство и сиромаштија се измешуваа природно на креветот, по ѕидовите, насекаде. Би кажале неаполски палати опкружени од голтаци. Тоа беше соба на некој коцкар или непрокопсаник, чијшто раскош ѝ прилегаше на неговата личност, и кој живееше од возбудување и малку се грижи поради недоследноста. Впрочем таа слика не беше поезија. Тука животот се покажуваше со своите раскоши и беди, во сета своја јарост и неполност, каков што е всушност, но жив и налуничав како некое скривалиште во кое грабачот собрал сè што му причинува задоволство. Една книга на Бајрон, во која немаше неколку страници, му служеше за потпалување на момчето кое во коцкарницата ставаше на коцка по илјада франкови, а немаше ниту една цепеница, кое се возеше со кола, а немаше здрава и добра кошула. Утредента некоја грофица, некоја артистка или игра на карти би му донеле кралска опрема. Овде свеќата беше забиена во зелен калаф од една запалка со фосфор; таму стоеше слика на една жена од која беше симната златната јувелирска рамка. Како едно момче, по природа страдно за возбудувања, би се откажало од чарите на животот толку богат со спротивности и што во мирно време му дава задоволства што ги доживуваме во војната? Бев речиси заспал кога со удар на ногата Растињак ја скрши вратата од својата соба и извикна:

- Победа! Можеме угодно да умреме!

Ми ја покажа својата шапка полна со злато, ја стави на масата, па заигравме наоколу како двајца човекојадци кога треба да си го јадат пленот; виевме, тропавме со нозете по подот, скокавме, се удиравме со тупаници од кои би пцовисал и еден носорог, и пеевме пред сликата на сите земски задоволства што се наоѓаа во оваа шапка.

- Дваесет и седум илјади франкови, повторуваше Растињак, додавајќи му на купчето од злато неколку банкноти. На другите, тие пари би им биле достатни за да живеат, а дали нам ќе ни бидат достатни за да умреме? О да! ќе издивнеме во некоја златна бања. Ура!

И одново почнавме да скокаме. Ги разделивме парите, како наследници, парче по парче, почнувајќи од двојните златници, одејќи од крупните кон ситните, уживајќи без брзање, повторувајќи постојано: „Тебе!... Мене!...“

- Нема да спиеме, извикна Растињак.

- Жозеф, пунч!

Му фрли злато на својот верен слуга:

- Еве ти тебе, рече тој. Погребај се ако можеш.

Утредента купив мебел кај Лезаж, зедов под наем стан во кој ти ме запозна, во улицата Тебу, и повикав најдобар тапетар за да го украси. Имав коњи. Се фрлив во вртеж од истовремено празни и вистински уживања. Се коцкав, добивав и губев наизменично огромни суми, но на балот, кај нашите пријатели, а никогаш во коцкарници спрема кои и натаму ја чувствував својата света и исконска одвратност. Незабележливо се здобив со пријатели. Нивната наклоност ја стекнав благодарение на караници или на онаа леснина со која си ги доверувавме нашите тајни понижувајќи се во друштвото; но можеби нас само нашите пороци тесно не врзуваат. Се зафатив со некои литературни работи што ми ги пофалија. Големите луѓе, што се занимаваат со литература, со добра продажба, не гледајќи во мене опасен соперник, ме пофалија, без сомнение помалку поради мојата лична заслуга отколку поради тоа некој нивен другар да растажат. Станав дембел, да се послужам со сликовит израз што го усвоил вашиот јазик на оргии. Имаше самољубивост во мојата желба брзо да се убијам, и моите највесели другари да ги столчам со мојот елан и мојата сила. Бев постојано ведар и елегантен. Бев сметан за духовит човек. Ништо во мене не го оддаваше оној страшен живот што од човек прави инка, апарат за варење, раскошен коњ. Наскоро развратот ми се покажа во сета величественост на својот ужас и го сфатив. Секако, разумните и уредни луѓе што за своите наследници лепат натписи врз шишињата за вино, не можат да ја сфатат ни теоријата за тој изобилен живот ниту за неговата нормална состојба. Како можете поезијата на тој живот да ја влеете во душата на паланчанци за кои опиумот и чајот, што така изобилуваат со сладини, се сè уште само два лека? Зар и во Париз, таа престолнина на мислата, не се сретнуваат нецелосни развратници? Неспособни да поднесуваат претерани задоволства, зар тие не си одаат уморни по некоја оргија, како добри буржуи што ја осудуваат музиката, откако ќе слушнат некоја нова опера на Росини? Зар тие не се откачуваат од тој живот како што умерен човек не сака да јаде паштети на Рифек, затоа што од првите што ги изел си го расипал стомакот? Развратот, без сомневање, е уметност како поезијата и бара силни души. Човек што би сакал да навлезе во неговите тајни, да ужива во неговите убавини, мора на некој начин да им се посвети на темелни студии. Како сите науки, тој отпрвин е одвратен, тежок. Огромни пречки ги опкружуваат големите задоволства на човекот, не неговите ситни уживања, туку оние системи што и најретките надразби ги претвораат во навики, ги стеснуваат, ги оплодуваат создавајќи му драматичен живот во неговиот живот, присилувајќи го неуморно и брзо да си ги расипува своите моќи.

Војната, власта, уметностите, сите тие се расипаности исто толку далечни од човечката моќ, исто толку длабоки колку и развратот, и тешко е да им се пристапи на сите нив. Но кога човек еднаш ќе навлезе во тие големи тајни зар тогаш не се движи во еден нов свет? Генералите, министрите, уметниците, сите повеќе или помалку, се стремат кон разврат од онаа потреба што ја чувствуваат со жестоки забавувања да си го дополнат личниот живот, што толку се разликува од обичниот живот. На крајот на краиштата, војната е расипување на крвта, како што политиката е расипување на интересите. Сите претераности се сестри. Тие општествени чудовишта имаат во себе моќ на бездна, тие не мамат како што Света Елена го мамеше Наполеон. Од нив се добива несвестица, тие маѓепсуваат, и ние сакаме да им го здогледаме дното не знаејќи зошто. Можеби во тие бездни живее мислата за бесконечноста; можеби тие кријат во себе некоја голема привлечност за човекот; зар тој тогаш, со овој буен живот, не впива сè во себе? За да се оддели од рајот на своите работни часови, од творечките милини, уморениот уметник бара било, како Господ, и неделен одмор, било како ѓавол, пеколни сладости, за работата на сетилата да ја спротивстави на работата на својот ум. Забавата на лорд Бајрон не можеше да се состои во дрдорливата игра на карти од која се восхитува некој рентиер. Тој беше поет и ја бараше Грција за да игра против Мехмед. Зар во војната човек не станува ангел на смртта, некој вид гигантски џелат? Зар не ни се потребни сосема необични восхитувања за да ги поднесуваме тие свирепи болки, непријатели на нашата слаба лупешка со која страстите се опкружени како со боцкава ограда? Ако пушачот, по голема употреба на тутун, грчевито се превиткува и поднесува смртни маки, зар пред тоа, во не знам кои предели, не присуствувал на прекрасни свечености? Немајќи време да си ги избрише нозете, облеани со крв до глуждот, зар Европа не ги започнувала постојано војните? Дали човекот во маса од луѓе има исто така свое пијанство како што природата има свои настапи на љубов? За единката, за Мирабо, кој живее во мир, а сонува за бури, развратот содржи сè во себе, тој за него е постојана прегратка цел живот, или, подобро, двобој со некоја непозната сила, со некое чудовиште: отпрвин чудовиштето исплашува, треба да се грабне за рогови. Тоа се нечуени замори. Природата ви дала некаков тесен и мрзлив желудник. Вие го скротувате, го проширувате, го научувате да поднесува вино, се свикнувате на пијанство, поминувате бессони ноќи, добивате најпосле нарав на полковник оклопник, раѓајќи се самите по втор пат, како за инает на господ! Кога човек така ќе се преобрази, кога ќе ја свикне својата душа на топовски татнеж, а нозете на маршеви, та од новак ќе стане стар војник, тој не ќе му припадне веднаш на чудовиштето. Не знаејќи уште кој од нив двајца е посилен, тој со него се бори и носи, ту како победник, ту како победен. Во тој круг сè е прекрасно: се успиваат душевните страдања и оживуваат само сеништата на идеите. Таа свирепа борба веќе станала нужна.

Олицетворувајќи ги тие фантастични суштества што, според легендата, му ја продале душата на ѓаволот за тој да им даде моќ да можат да причинуваат зло, растурачот ја заменил својата смрт за сите животни сладини, толку изобилни и плодни! Место да тече полека меѓу два еднолични брега, до некое тезге или во собата за работа, животот врие и брзо минува како порој. Накратко, развратот, без сомневање, е она за телото што за душата се мистичните радости. Во пијанството човек тоне во соништа чиишто привидувања се исто така необични како што можат да бидат и привидувањата на восхитот. Имате занесни! часови како што се наравите на една девојка, пријатни разговори со пријателите, зборови што сликаат цел еден живот, вистински и искрени радости, патувања што не заморуваат, поеми во неколку реченици. По грубата наслада на живототј во ќоја науката барала душа, доаѓа до волшебна премреност за која воздивнуваат луѓето на кои им здодеал нивниот сопствен ум. Зар секој не чувствува потреба за полн одмор? Зар развратот не е некој вид данок што генијот му го плаќа на злото? Погледни ги сите големи луѓе; ако не се помамни, тогаш природата ги создала бессилни. Некоја сила, пакосна или завидлива, им ја расипува душата или телото за да ги попречи усилбите на нивните таленти. Во тие часови на пијанство, пред вас се појавуваат луѓе и нешта во нашите ливреи. Господари на создавањето, вие го нагодувате според вашите желби. Низ тоа постојано пијанство, играта, по ваша волја, ви го истура во жилите своето растопено олово. Еден ден му припаѓате на чудовиштето. Тогаш настапува, како кај мене, страшно разбудување: немоќта ви седнала на перницата. Ако сте стар воин, тогаш ве напаѓа офтика; ако сте дипломат, тогаш проширувањето на артериите ви ја обесува во срцето смртта за влакно. Мене можеби воспалението на белите дробови ќе ми рече: „Ајде!“ како што во свое време му кажало на Рафаел од Урбин, што го убила разузданата љубов. Ете како живеев! Влегов во животот на овој свет или премногу рано или премногу доцна. Мојата сила, без сомневање ќе беше тука опасна ако не бев толку ослабнал. Зар пехарот на Херкул104, на крајот од една гозба, не го ослободил светот од Александар Велики? Најпосле, на извесни промашени животи им е потребно или небо или засолниште во манастирот на Свети Бернар. Пред малку немав смелост да ги осудам оние две суштества, рече тој покажувајќи ги Еуфразија и Аквалина. Зар тие не се олицетворение на мојата сопствена судбина, слика на мојот живот? Не можев да ги обвинувам, бидејќи ми изгледаа како судии. Сепак, во таа жива поема, во таа необична болест, преживеав два опасни мига, мошне богат во жестоки болки. Најнапред по неколку дена откако, како Сарданапал, се фрлив врз мојата клада, ја сретнав Федора пред театарот Буфон. Ги очекувавме нашите коли.

- Ах! уште сте жив.

Тие зборови беа превод на нејзината смеа, на злобни и подмолни зборови што му ги упати на својот придружник, раскажувајќи му ја без сомневање мојата историја, и оценувајќи ја мојата љубов како простачка. Таа ѝ се восхитуваше на својата погрешна остроумност. Ах! да умирам заради неа, да ја обожавам, сè уште да ја гледам на моите оргии, во моите пијанства, во постелата на куртизаните, а сега да бидам изложен на нејзиниот подбив.! Што не можев да си ги искинам градиве, да ја истргнам од нив мојата љубов и да ја фрлам под нејзините нозе! Најпосле, лесно си го потрошив богатството. Но благодарение на тригодишниот диетален живот, моето здравје толку се беше очеличило, што одлично се чувствував оној ден кога се најдов без пари. За да можам да си го продолжам самоубиството, потпишав краткорочни меници. Дојде ден на плаќањето. Тоа беа свирепи возбудувања! А колку им даваат живот на младите срца! Не бев создаден и натаму да стареам! Душава ми беше сè уште млада, жива и крепка. Мојот прв долг ги разбуди сите мои доблести, што дојдоа полека. Тие ми изгледаа очајни. Се спогодив со нив како со стари тетки што отпрвин нè караат, а на крајот ќе заплачат и ќе ни дадат пари. Мојата фантазија беше построга и ми покажуваше како моето име кружи од град до град, по сите европски пазари. Нашето име, тоа сме ние самите, рекол Езеб Салверт105. По тие скитања, како двојник на некој Германец, се враќав во мојот стан од кој и не излегував, за да се тргнам од сонот.

Тие луѓе од паричните заводи, тие трговски гризења на совеста, во сиви ливреи на своите господари, со сребрени плочки, некогаш ги гледав рамнодушно како одат по париските улици. Но сега однапред ги мразев. Зар едно утро нема да дојде некој од нив за да ми побара да платам единаесет меници што ги бев напишал нечитливо? Мојот потпис чинеше три илјади франкови, но самиот никогаш толку не сум чинел? Судските извршители, со рамнодушно лице спрема секој очај, дури и спрема смртта, стоеја пред мене како џелати што му зборуваат на осуденикот: „Ете отчука три и пол часот.“ Нивните писари имаат право да ме фатат, да ми го запишат името, да го извалкаат, да го посрамат. Должев! Кога сме должни, дали сме свои господари? Зар други луѓе не можеа да ми ја побараат сметката за мојот живот? Зошто јадев пудинг а la chipolate106? Зошто пиев осевжителни пијалоци? Зошто спиев, одев, мислев, се забавував, а не плаќав? Сред некоја песна, сред некоја мисла, или на ручек, во кругот на пријателите, радосен, шегувајќи се слатко, можев да видам како влегува некој господин во капут со костенлива боја држејќи в рака излитена шапка. Тој господин ќе биде мојот долг, мојата меница, сениште што ќе ми ја расипе радоста, што ќе ме присили да ја напуштам масата за да разговарам со него. Ќе ми ја одземе веселоста, љубовницата, сè, дури и постелата. Полесно се поднесува гризењето на совеста, таа не нè исфрла на улица, ниту нè испраќа в затвор; не нè турка во онаа ужасна кал на порокот; таа нè испраќа само на губилиште, каде што џелатот нè облагородува, во оној миг на нашите маки сите веруваат дека сме невини, додека на развратникот без пари општеството не му признава ниедна добродетел. Потоа оние долгови со шепи, во зелена чоја, со сини очила, или со шарени чадори, тие отелотворени долгови со кои се сретнуваме очи в очи на аголот од некоја улица, тогаш кога се смееме, тие луѓе ќе имаат ужасно право да речат: „Господин Валентин ми должи, а не ми плаќа. Сега е мој. Ах! само да не се мурти!“ Треба да ги поздравуваме нашите доверители, и тоа умилно. „Кога ќе ми платите?“ прашуваат тие. А ние мораме да лажеме, да проколнуваме некој друг човек за пари, да се поклонуваме пред некој глупак кој седи до касата, да го пречекуваме неговиот ладен поглед, неговиот крволочен поглед, погнасен од шлаканица, да го поднесуваме неговото дребавно укажување и неговото крајно незнаење. Долгот е дело на фантазијата за кое тие немаат разбирање. Восхитувањата на душата занесуваат, често го подјармуваат оној што зема на заем, додека ништо големо не подјармува, ништо благородно не ги води оние што живеат во пари и не познаваат ништо друго освен пари. Парите ме ужасуваа.

Најпосле, меницата може да претставува старец оптоварен со семејство и полн со добродетели. Можеби ѝ должев на некоја жива слика на Грез, на некој паралитик опкружен со деца, на вдовицата на некој војник, и сите тие ќе ми ги испружат своите питачки раце. Страшни доверители со кои треба да плачеме и кои мораме да ги помогнеме и откако сме ги исплатиле. Спроти рокот за плаќање, си бев легнал со она лажно спокојство на луѓе што спијат пред погубување, пред дуел; тие секогаш се измамуваат со некоја лажна надеж. Но кога се разбудив, кога ладнокрвноста ми се врати, кога почувствував дека душава ми е заробена во портофелот на некој банкар, запишана со црвено мастило на списокот на должниците, моите долгови летнаа од сите страни како скакулци: тие беа во мојот часовник, во моите фотелји, или врежани во мебелот со кој се служев со најголемо задоволство. Станувајќи плен на крвопијците од Шатле107, тие кротки робови од дрво и од ткаенина ќе бидат однесени од пандурите и грубо изложени на јавна продажба. Ах! моите предмети беа составен дел на самиот мене! Ѕвончето на мојот стан одѕвонуваше во моево срце и ме удираше таму каде што кралевите треба да се удираат, в глава. Тоа беше мачење, но без небо за награда. Да, за благороден човек, долгот е пекол, но пекол со судски извршители и работодавци. Неплатен долг е нискоста, почетокот на арамилак, и, што е полошо од сè, лагата! Тој подготвува злосторства, и ги склопува штиците за бесилка.

Моите меници беа неисплатени. Три дена подоцна ги исплатив. Еве како. Еден шпекулант ми предложи да му го продадам островот што го имав на Лоара, на кој се наоѓаше гробот на мајка ми. Се согласив. Потпишувајќи го договорот кај нотарот на купувачот, почувствував во дното од темната канцеларија некоја свежина слична на ладовината во визба. Се наежив кога ја препознав истата влажна студенина што ја почувствував на работ од гробот во кој лежеше татко ми. Ја примив таа случајност како злокобно претскажување. Ми се чинеше како да го слушам гласот и како да ја гледам сенката на мајка ми. Некоја сила на ушиве ми го шепотеше моето сопствено име, сред биењето на камбаните! Кога ги исплатив сите долгови, ми останаа две илјади франкови од парите што ги добив за островот. Го бев вкусил животот и можев, со глава преполна со посматрања, да си го продолжам мирниот живот на научник, да се вратам во мојата мансарда, откако веќе бев стекнал и извесна слава. Но Федора не го пушташе својот плен. Често се сретнувавме лице в лице. Моето име ѕунеше во нејзините уши, бидејќи го повторуваа нејзините љубовници, восхитувајќи му се на мојот дух, на моите коњи, на моите успеси, на моите коли. Таа остануваше ладна и бесчувствена кон сето тоа, дури и кон оние страшни зборови што ги изговорил Растињак: „Тој се убива заради вас!“

Му оставав како должност на целиот свет да ме одмазди, но не бев среќен! Копајќи така по мојот живот до дното на неговата кал, чувствував слика во сите мои авантури и оргии. За моја несреќа, се измамував во моите слатки надежи, бев казнуван со неблагодарност поради моите добродетелства, а наградуван со безброј задоволства поради моите грешки. Кобна филозофија, но вистинита за развратник! Накратко, Федора ме беше заразила со својата чумава суета. Испитувајќи си ја душава најдов дека таа е расипана, изгниена. Демонот ми го беше втиснал својот печат на чело. Не можев повеќе да се откажам од постојаните треперења на еден живот кој секој миг е во опасност, и од ужасните префинетости на богатството. Ако имав милиони постојано ќе се коцкав, ќе јадев и ќе скитав. Не сакав повеќе да останам сам со себеси. Чувствував потреба од куртизани, од лажни пријатели, од вино, од гозби, за да се разонодам. Во мене, засекогаш, беа раскинати врските што го врзуваат човекот за семејството. Роб на задоволствата, морав до крајот да живеам со мојот самоубиствен живот. Во последните денови од моето богатство секоја вечер се предавав на неверојатен разврат. Но секое утро смртта ме враќаше во живот. Сличен на доживотен рентиер, можев мирно да се извлечам од некој пожар. Најпосле, се најдов сам со дваесет франкови, и тогаш си спомнав за среќата на Растињак...

- Е! е! извикна Рафаел спомнувајќи се одеднаш за својата амајлија што ја извлече од џебот.

Било затоа што беше изморен од борби на тој долг ден, та немаше повеќе сила да си го владее својот разум во чадот од вино и пунч, било затоа што, раздразнет од сликата на својот живот, неусетно се опи со поројот на своите зборови, Рафаел се распали, се занесе како сосема налудничав човек.

- Смртта нека оди по ѓаволите! извика тој мавтајќи со кожата. Сега сакам да живеам! Богат сум, ги имам сите особини. Ништо не ќе може да ми се спротивстави. Кој не би бил добар кога е посилен? Е! е! е! еј! Посакав двесте илјади ливри приход, ќе ги имам. Поздравете ме, свињи што се тркалате по тие ќилими, како на буниште! Мои сте! Прекрасен имот! Богат сум! сите можам да ве купам, дури и оној народен пратеник што 'рчи таму. На нозе, џган од крадци на високото општество, благословете ме! Јас сум папа. Во тој миг се слушнаа ненадејно извиците на Рафаел, придушен дотогаш од длабоко и постојано 'рчење. Најголем дел од спијачите се разбуди викајќи и, гледајќи го кавгаџијата како порева, го проколнуваа неговото бучно пијанство со едногласни пцости.

- Молчете! викна Рафаел! Одете си во вашите куќарчиња, пцишта. - Емиле, имам богатство, ќе ти дадам хавански цигари.

- Те слушам, одговори поетот, Федора или смрт!

- Продолжи! Оваа галеница Федора те измами. Сите жени се ќерки на Ева. Твојата историја не е ни најмалку драматична.

- Ах! ти спиеше, подлец?

- Не! Федора или смрт, чув.

- Разбуди се, викна Рафаел, удирајќи го Емил со шагринската кожа како да сакаше да истера од него некој електричен флуид.

- По ѓаволите! Рече Емил станувајќи и обвивајќи го Рафаела околу појасот. Помисли, пријателе, дека си со блудници.

- Јас сум милионер!

- Ако не си милионер, сигурно си пијан.

- Пијан од моќта. Можам да те отепам! Тишина, јас сум Нерон! Јас сум Навукодоносор!

- Жити бога, Рафаеле, се наоѓаме во лошо друштво, треба да молчиш, од пристојност.

- Мојот живот беше премногу долго молчење. Сега сакам да му се одмаздам на целиот свет. Нема да денгубам со растурање мошне евтини талири, туку ќе земам пример од моето време и ќе ја дадам накратко неговата слика дробејќи ги човечките животи, умови, души. Ете раскош што не е беден, нели? Изобилство од чума! Ќе се борам со жолтата, сината и зелената треска, со војските, со бесилката. Можам да ја имам Федора. Таа е мојата болест, умирам од Федора! Сакам да ја заборавам Федора.

- Ако продолжиш и натаму да викаш, ќе те однесам во трпезаријата.

- Ја гледаш ли оваа кожа? Тоа е заветот на Соломон. Сега е мој тој Соломон, тој кутар крал-ситничар! Ја имам Арабија, и тоа Каменитата. Цел свет e мој. И ти ќе станеш мој, ако посакам. Ах! ако посакам, чувај се! Можам да ја купам целата твоја новинска редакција и тогаш ќе станеш мој слуга. Ќe ми составуваш стихови и ќе црташ линии на хартија. Слуга! Слуга108 значи човок што добро се чувствува, бидејќи не мисли на ништо.

На тие зборови, Емил го однесе Рафаeла во трпезаријата.

- Убаво, во ред, пријателе, му рече тој, јас сум твојот слуга. Но ти ќе станеш главен уредник на еден весник. Замолкни еднаш! Биди пристоен, заради внимание спрема мене! Мe сакаш ли?

- Дали тe сакам? Благодарение на оваа кожа, ќе имаш хавански цигари. Секогаш кожата, пријателе, семоќната кожа! Прекрасен лек, можам да си ги лекувам плуските. Имаш ли плуски? Ќе ти ги отстранам.

- Никогаш не сум те видел толку глуп.

- Глуп, пријателе? Не. Оваа кожа се собира кога нешто ќе посакам... Тоа е противречност. Браман, тука се крие еден Браман! Браманот, значи, беше шегаџија, бидејќи желбите мораат да се шират...

- Природно...

- Ти велам...

- Да, тоа е мошне точно, се согласувам со тебе. Желбата се шири...

- Ти велам кожата...

- Да.

- Ти не веруваш. Те познавам, пријателе, лажам како нов крал.

- Колку би сакал да ги усвојам бладањата на твоето пијанство!

- Се обложувам со тебе дека тоа можам да ти го докажам. Да земеме мерка.

- Овој нема да заспие, извика Емил гледајќи го Рафаела како нешто бара по трпезаријата.

Валентин воден со мајмунска подвижност, благодарение на онаа необична видовитост што кај пијаницата понекогаш е во спротивност со тапите привидувања на пијанството, најде една мастилница и една крпа за лице, повторувајќи постојано:

- Да земеме мерка! Да земеме мерка!

- Се разбира, рече Емил, да земеме мерка!

Двајцата пријатели ја спрострија крпата за лице и ја оптегнаа преку неа шагринската кожа. Емил, чијашто рака изгледаше посигурна од раката на Рафаел, ја обележуваше со перо мастилената линија по работ на амајлијата, додека пријателот му зборуваше:

- Посакав двесте илјади ливри приход, нели така? Значи, кога ќе ги добијам, ќе видиш како се смалиле моите јадови109.

- Да, а сега, спиј. Сакаш ли да те положам на ова канабе? Значи, се чувствуваш ли удобно?

- Да, мое цицалче од печатот. Ти ќе ме забавуваш, ќе ги бркаш мувите. Пријателот во несреќата има право да биде пријател во моќта. Затоа ќе ти дадам хав...ци...га...ри...

- А сега извади го твоето злато, милионеру.

- А ти, извади ги твоите статии. Добра ноќ! Речи добра ноќ, Навукодоносоре! Љубов! Налејте! Франција... слава и богат... богат...

Наскоро нивното 'рчење се слеа со музиката што се одгласуваше од салоните. Тој концерт никој не го слушаше. Свеќите згаснаа една по една, придружени со прскањето на кристалните заштитници на свеќникот. Ноќта ја обви со превез оваа долга оргија во која раскажувањето на Рафаел беше како некоја оргија од зборови, зборови без мисли и на мисли на кои им недостигаше израз.

Утредента, околу пладне, се дигна од постела прекрасната Аквалина, проѕевајќи се, уморна; на нејзиниот образ се забележуваа две модри линии од шареното кадифено столче на кое си ја беше потпрела главата. Еуфразија, што ја разбуди движењето на нејзината другарка, одеднаш се исправи викајќи зарипнато. Нејзиното умилно лице што вчеравечер беше толку бело и толку свежо, сега беше жолто и бледо како на девојка што е во болница. Гостите постепено се будеа, офкајќи болно. Чувствуваа дека им се здрвиле рацете и нозете, и илјадници разни грижи ги мачеа при будењето. Слугата ги крена ролетните и ги отвори прозорците од салоните. Сите гости беа на нозе; ги оживеаја топлите зраци на сонцето што ги осветлуваа главите на спијачите. Откако жените, мрдајќи во сонот, си ги беа расипале фризурите и си ги истуткале фустаните, ужасно изгледаа на денската светлина: косата им висеше во едно безредие; лицата им беа добиле друг израз; нивните толку блескави очи беа потемнеле од замор. Кожите со маслинеста боја, што толку блескаа при светлината на свеќите, сега ужасуваа. Малокрвните лица, толку бели и нежни, кога се одморија, беа позеленеле. Устата, порано занесна и црвена, сега сува и бледа, носеше срамни траги на пијанството.

Луѓето се откажуваа од своите ноќни љубовници гледајќи ги толку бледи, толку измачени, како изгазени цвеќиња, преку кои поминале литии. Но тие горди луѓе беа уште поужасни. Би затрепериле кога би ги виделе тие човечки лица, со вдлабнати очи, со модри тркалца, кои како ништо да не гледаа, зафатени од вино и неудобно спиење што повеќе изморуваше отколку што окрепнуваше. Тие изнемоштени лица, на кои се забележуваа разголени телесни помами, без поезија, со која ја разубавува нашата душа, имаа нешто диво и свирепо животинско. Тоа разбудување на порокот без руво и руменило, тој костур на злото, искинат, ладен разголен, без софизам на духот и чари на раскошот, ги исплаши тие бестрашни атлети, иако беа навикнале на борба со развратот. Уметниците и куртизаните молчеа и исплашено го посматраа безредието во станот, во кој сè беше опустошено, упропастено од пламени страсти. Одеднаш екна пеколна смеа кога Тајфер, откако го чу пригушеното стенкање на гостите се обиде да ги поздрави кривејќи ја устата; неговото испотено и крваво лице се навнесуваше врз оваа глетка, како пеколна слика на закоравено злосторство. (Види ја „Црвената крчма“)110. Сликата беше целосна. Тоа беше извалкан живот сред раскошот, ужасна смеса од болскот и човечка немаштија, разбудување на развратот тогаш кога со своите силни раце ги исцедил сите плодови на животот, за околу себе да остави гладни отпадоци или лаги во кои повеќе не верува. Би кажале дека тоа е смртта што се смее сред семејството заразено со чума: нема повеќе ни мириси ни блескотни светлини; ни веселост ни желби, туку одвратност со својата ужасна смрдеа и својата мачна филозофија, туку сонце болскаво како вистината; воздух чист како добродетел, што се истакнува во оваа топла атмосфера полна со чумави бацили, со чумави бацили на оргијата!

Иако беа свикнале на порочен живот, повеќето од овие девојки си помислија на нивното некогашно разбудување кога невини и чисти, гледале низ полските прозорци искитени со орлови нокти и трендафили, некој прекрасен предел маѓепсан од веселото пеење на чучулигата, нејасно осветлен од утринската руменина и украсен со блескава роса. Другите си го замислуваа појадокот во семејството, масата околу која се смееја невино децата со таткото, каде што се оддаваше миризба на неопишана милина, каде што јадењата беа прости како и срцата. Еден сликар мислеше на тишината во своето ателје, на својата невина статуа и на умилниот модел што го очекуваше. Едно момче, спомнувајќи си за спорот од кој зависеше судбината на едно семејство, мислеше на важна спогодба поради која беше неопходно неговото присуство. Научникот жалеше за својата соба за работа во која го чекаше значајно дело. Речиси сите се обвинуваа себеси. Во тој миг се појави Емил, насмеан, свеж и румен како најубав трговски помошник од некој прочуен дуќан.

- Погадни сте од пандури! извикна тој. Денеска не можете ништо да работите, денот е изгубен, мислам дека треба да појадеме.

На тие зборови Тајфер излезе за да издаде наредби. Жените одвај се одвлекоа до огледалата за да ги доведат во ред своите фустани. Сите се раздвижија. Најпорочните ги посоветуваа најодмерените и најразумните. Куртизаните ги извртија на потсмев оние што како што изгледаше немаа сила за да ја продолжат оваа бурна оргија. Тие сеништа оживеаја за миг, се насобраа во групи, се потпрашуваа и се смееја. Неколку вешти и брзи слуги брзо ги доведоа во ред мебелот и предметите. Послужија прекрасен појадок. Гостите се втурнаа кон трпезаријата. Ако во неа сè носеше неизгладиви траги од синоќешната разузданост, имаше тука и знаци на живот и мисли, како во последните грчеви на оној што умира. Слична на веселбата во време на поплавите, пијаната гозба ја беа погребале уморените маски со својата игра, пијана од пијанство, сакајќи да ја покажат немоќта во задоволството за да не си признаат себеси дека самите се немоќни. Кога ова храбро друштво седна на масата на богаташот, Кардо го покажа своето услужливо и благо насмеано лице. Тој сношти, по вечерата, претпазливо беше исчезнал за во брачната постела да си ја доврши својата оргија. Изгледа дека беше надушил и однапред се сладеше со некое наследство, што требаше да го подели, да го инвентариса и да го внесе во актите, наследство со многу документи и богата награда, толку мрсно како печено треперливо месо во кое домаќинот токму тогаш го забиваше својот нож.

- О! О! Ќе појадеме во присуство на нотарот, извика де Кирси.

- Дојде како порачан, за да ги процените и потпишете сиве овие предмети, му рече банкарот, покажувајќи му ја гозбата.

- Овде нема да составувате никаков тестамент, туку, можеби, брачни договори! рече научникот, кој за првпат во последнава година одлично се беше оженил.

- О! о!

- А! а!

- Еден момент, одговори Кардо, кој во вревата од невкусни шеги не можеше да дојде до збор, доаѓам за важна работа. На еден од вас му донесов шест милиони. (Мртва тишина). Господине, рече тој, обраќајќи му се на Рафаел, кој во тој миг без притеснување си ги бришеше очите со едно крајче од својата крпа за лице, дали госпоѓата ваша мајка, како девојка, се викаше госпоѓица О'Флаерти?

- Да, одговори Рафаел просто механички, Барб-Мари.

- Ги носите ли со вас, продолжи Кардо, вашата крштелница и крштелницата на госпоѓа де Валентин?

- Мислам дека ги носам.

- Тогаш, господине, вие сте единствен наследник на мајорот О'Флаерти, кој почина во август 1828 година, во Калкута.

- Тоа е богатство што не може да се пресмета! извика критичарскиот драскач.

- Бидејќи мајорот, продолжи нотарот, со своето завештание одредил повеќе суми за некои јавни установи, француската влада го побарала неговото наследство од Индиското друштво. Со него може сега да располага. Петнаесет дена попусто ги барав законитите наследници на госпоѓа Барб-Мари О'Флаерти, кога вчера на масата...

Во тој миг, Рафаел стана ненадејно и направи нагло движење на човек на кого му е нанесена рана. Настана едно тивко радосно извикување. Гостите прво почувствуваа потајна завист, и сите очи запламтија кон него. Потоа настана џагор, сличен на џагорот на разјарен пантер, бунтовнички џагор што нарасна и сега кажа по некој збор за да го поздрави ова огромно богатство што го донесе нотариусот. Со нагла послушност на судбината, на Рафаел сосема му се поврати разумот, тој брзо ја стави врз масата крпата за лице со која неодамна ја беше измерил површината на Шагринската кожа. Не обѕирајќи се на какви и да е забелешки, тој ја стави амајлијата врз неа, а кога забележа едно мало растојание меѓу работ обележан на платното и опфатот на кожата, тој неволно затрепери.

- Но што му е? извика Тајфер - евтино го доби имотот!

- Придржи го Шатијон111, му рече Баксиу на Емил, ќе го убие радоста.

Ужасно бледило се појави на сите мускули на свенатото лице на наследникот. Му се згрчија цртите, испакнатостите на лицето што бледнеат како крпа, јамите потемнеа, маската помодре, а очите се скочанија. Ја гледаше смртта. Тој прекрасен танчер опкружен од изнемоштени куртизани и заситени лица, тие последни грчеви на радоста беа жива слика на неговиот живот. Рафаел три пати ја погледна амајлијата што непречено се вртеше, не допирајќи ги немилосрдните линии втиснати на крпата за лице се обиде да се посомнева, но некое јасно претчувство му го уништи неверувањето. Светот беше негов, беше семоќен, а ништо повеќе не сакаше. Како патник сред пустина, имаше малку вода за жед, а мораше да си го одмерува животот според бројот на голтките. Тој гледаше колку денови мора да го чини секоја желба. Потоа веруваше во шагринската кожа, си го ослушнуваше своето дишење, се чувствуваше веќе болен и се прашуваше:

- Да не сум градоболен? Зар мајка ми не почина од градна болест?

- О! о! Рафаеле, колку прекрасно ќе се забавувате! Што ќе ми дадете мене, зборуваше Аквалина.

- Да пиеме во чест на смртта на неговиот вујко мајорот О'Флаерти! Тоа беше човек!

- Ќе станете француски пер.

- Глупости! Што е француски пер по Јулската револуција112, рече критичарскиот драскач.

- Ќе имаш ли ложа во Буфон?

- Се надевам дека сите ќе не почестите? рече Биксиу.

- Ваков човек знае сè да работи штедро, рече Емил.

Извиците на ова весело друштво се одгласуваа во ушите на Валентин, макар што тој не можеше да ја сфати смислата ниту на еден збор. Мислеше на механичкиот живот без желби со какви живее еден селанец од Бретања со многу деца, што го обработува своето поле, јаде леб од Елда, пие јаболково вино од стомна, верува во Богородица и кралот, се причестува за Велигден, танцува во неделата на зелената ледина и не ја разбира проповедта на својот поп. Глетката што му се покажа за миг, позлатените украси и предмети, куртизаните, гозбата, раскошот, го задушуваа и го тераа да кашла.

- Сакате ли шпаргли? го праша банкарот.

- Не сакам ништо! му одговори Рафаел со громок глас.

- Браво! одговори Тајфер. Сфаќате што е богатство: тоа е свидетелство на безочноста. Наш човек сте! Господа, да пиеме во чест на моќното злато. Господин де Валентин, станувајќи шесткратен милионер, доаѓа на власт. Тој е крал, семоќен е, стои над сè, како сите богаташи. За него, отсега, лагите се зборови испишани на челото на уставот: Французите се еднакви пред законот. Тој нема да им се покорува на законите, туку законите нему. За милионерите нема ни губилиште, ни џелати!

- Да, одговори Рафаел, тие се свои сопствени џелати.

- Уште една предрасуда! извика банкарот.

- Да пиеме! рече Рафаел, ставајќи ја амајлијата в џеб.

- Што правиш тоа? го праша Емил запирајќи му ја раката. Господа, додаде тој, обраќајќи му се на друштвото прилично изненадено од однесувањето на Рафаел, да знаете дека нашиот пријател де Валентин, што велам? господин маркизот де Валентин ја познава тајната со помош на која се стекнува богатство. Штом нешто ќе посака, желбата му се исполнува во истиот миг. Ако не сака да го сметаме за лакеј и бездушен човек, сите ќе нè збогати.

- Ах! сладок мој Рафаеле, би сакала накит од бисери, извикна Еуфразија.

- Ако е благодарен, тој ќе ми подари две коли со прекрасни и брзи коњи, рече Аквалина.

- Посакајте за мене сто илјади ливри приход!

- Кашмири!

- Исплатете ми ги долговите!

- Испратете му капка на оној мој долг и сув вујко!

- Рафаеле, дај ми десет илјади ливри приход, а другото не ти го барам.

- Ете веќе доста подароци! извика нотарот.

- Мора да ме излекува од костобол!

- Спаднете им ја вредноста на државните хартии, извика банкарот.

Сиве овие извици бликнаа во истиот момент како последни ракети од огномет. Во тие налудничави желби имаше можеби повеќе сериозност отколку шега.

- Драги пријателе, рече Емил со сериозен изглед, јас ќе се задоволам со двесте илјади ливри приход. Ајде, направи го тоа доброволно!

- Емиле, рече Рафаел, ти, значи, не знаеш колку чини тоа?

- Прекрасно извинување! - извика поетот. Зар не треба да се жртвуваме за своите пријатели?

- Тукуречи би посакал сите да изумрете, одговори Валентин, фрлајќи намуртен и длабок поглед врз гостите.

- Луѓето на умирање се стравотно свирепи, рече Емил смеејќи се. Сега си богат, додаде тој сериозно, ни два месеца нема да поминат, а ќе станеш гаден себичник. Веќе си глуп, не разбираш шега. Само треба уште да веруваш во твојата шагринска кожа.

Рафаел, кој се исплаши од подбивањата на овој собир, замолча, но пиеше преку секоја мера и се опи.
Во првите декемвриски денови, иако паѓаше дожд, еден седумдесетгодишен старец одеше по улицата де Варен, загледувајќи ја вратата на секоја палата, наивно како некое дете и со замислено лице како некој филозоф, гледајќи го станот на господин маркизот Рафаел де Валентин. Неговото лице со долга, побелена и разбушавена коса, исушено како некој стар пергамент што се свиткува во огнот, носеше очигледни траги од жестока болка што се бори со деспотски карактер. Ако тоа необично лице, во црни алишта, мршаво и ковчесто, го сретнеше некој сликар, тој, без сомневање, по враќањето во ателјето ќе го нацрташе во својот албум, испишувајќи под сликата: Класичен поет бара спика. Откако го провери бројот што му е означен, тој воскреснат Ролен113 затропа на вратата од еден прекрасен дворец.

- Тука ли е господин Рафаел? Чичкото праша еден вратар во ливреја.

- Господинот маркиз не прима никого, одговори слугата, голтајќи големо парче леб што го беше извадил од широката чинија со кафе.

- Тука му е колата, одговори непознатиот старец, покажувајќи една сјајна спрегната кола, што чекаше под засолниште од дрво во форма на шатор од цврсто; платно, што ги заштитуваше надворешните скали. Сега ќе излезе, ќе го причекам.

- Ах! Старецу мој, залудно би чекале овде до утре наутро, продолжи вратарот. Овде секогаш се наоѓа подготвена кола за господинот. Но излезете, ве молам. Би загубил 600 франкови доживотен доход, кога, макар и еднаш, би пуштил некое непознато лице да влезе во палатата.

Токму тогаш еден висок старец, чиишто алишта доста личеа на алиштата на вратите по министерствата, излезе од претсобјето и брзо слезе низ неколку скали, одмерувајќи го стариот вчудовиден посетител.

- Впрочем, еве го господинот Жонатас, рече вратарот. Разговарајте со него.

Двајцата старци, што ги приближи наклоност или заемна љубопитност, се сретнаа сред голем почесен двор, крај една кружна раскрсница каде што растеше малку трева меѓу камените плочки. Во дворецот владееше ужасна тишина. Кога би го виделе Жонатас, би сакале да проникнете во тајната што се надвиснуваше врз неговото лице, а за која зборуваа и најситните нешта во оваа стушена куќа.

Кога Рафаел го прими огромното наследство од својот вујко, прва грижа му беше да разбере каде живее неговиот стар и верен слуга на чија преданост може да смета. Жонатас заплака од радост кога го здогледа својот млад господар од кого, како што веруваше, засекогаш се раздели. А колку ли само беше среќен кога маркизот му ја додели високата положба управник на имотите!

Стариот Жонатас стана моќен посредник меѓу Рафаел и целиот свет. Врховен управник на имотот на својот господар, слеп извршител на една непозната мисла, тој беше како некое шесто сетило низ кое сите животни потреси допираа до Рафаел.

- Господине, би сакал да разговарам со господин Рафаел, му рече старецот на Жонатас и се искачи по неколку скали на камената тераса за да се засолни од дождот.

- Да разговарате со господинот маркиз? извика управникот. Одвај и мене ми упатува по некој збор, мене, на мажот од неговата доилка!

- Па и јас сум негов хранител, извика старецот.

- Ако некогаш го доела вашата жена, јас лично му давав млеко од музите. Тој е мој воспитаник, мое чедо, саrus alumnus! Јас му дадов форма на неговиот мозок, го образував неговиот ум, го развив неговиот гениј, и, смеам тоа да го кажам, на моја чест и слава. Зар тој не спаѓа во најзнаменитите луѓе на нашето време? Ми беше ученик во третиот, шестиот и седмиот клас. Јас сум негов професор.

- А! вие сте господин Порике?

- Да. Но, господине...

- Пст! пст! ги предупреди Жонатас двајцата кујнски момоци чиишто гласови ја нарушуваа манастирската тишина што владееше во куќата.

- Но, господине, продолжи професорот, господинот маркиз да не е болен?

- Драг господине, одговори Жонатас, сам господ знае што му е на мојот господар. Знаете, не постојат две вакви куќи во Париз. Две куќи, разбирате ли? Не, навистина. Господинот маркиз нареди да се купи овој дворец што порано му припаѓаше на еден војвода и пер. Даде триста илјади франкови за мебел. Знаете, тоа е голема сума, триста илјади франкови! Но затоа секоја соба во нашата куќа е вистинско чудо! „Убаво!“ си реков во себе гледајќи го тој раскош како кај починатиот господин дедо му: младиот маркиз има намера да го прима градот и дворот! Никако. Господинот не сакаше никој ни да види. Тој живее чуден живот, господине Порике, разбирате ли? Живот на непомирливите. Господинот станува секој ден во исто време. Само јас, знаете, само јас можам да влезам во неговата соба. Отворам во седум часот, и лете и зиме. Тоа е точно утврдено. Кога влегувам, му велам:

- Господин маркиз, треба да се разбудите и да се облечете.

Тогаш тој се разбудува и се облекува. Јас морам да му ја принесам облеката за по дома, секогаш од иста кројка и од ист штоф. Кога ќе дотрае, присилен сум да ја заменам, само за да не мора да побара нова. Каква бубалка! Најпосле, тоа драго дете може да потроши по илјада франкови на ден и да работи што сака. Инаку, толку го сакам што би му го свртел левиот образ кога би ми удрил шлаканица на десниот! Кога би ми кажал да работам и потешки работи, и тоа би го работел, разбирате ли? Впрочем, тој ми довери толку ситници што имам со што да се занимавам. Чита весници, да речеме. Нареди да се стават на исто место, на иста маса. Исто така доаѓам во исто време лично да го избричам, и ракава не ми трепери. Готвачот би загубил илјада талири доживотен приход, што го чекаат по смртта на господинот, кога појадокот не би се служел секое утро, непомирливо во десет часот, пред господинот, а ручекот точно во пет часот. Менито е составено за цела година, за секој ден. Господинот маркиз нема што да посака. Добива јагоди, само ако ги има, и ја изедува првата скуша што пристигнува во Париз. Менито е отпечатено, господинот наутро напамет знае што ќе добие за ручек. Тогаш, во истиот час, ги облекува сите алишта, истата долна облека, што секогаш ја ставам врз истата фотелја, разбирате ли? Морам уште да се грижам да има иста чоја; ако притреба, ако, претпоставиме, реденготот му се излити, морам да го заменам не зборувајќи му ништо за тоа. Ако е убаво времето, влегувам и му кажувам на мојот господар:

- Би требало да излезете, господине!

Тој ми одговара да, или не. Ако му се посака да се шета, нема да ги чека коњите, тие секогаш се впрегнати: кочијашот е непомирливо тука, со камшик в рака, како што сега го гледате. Навечер, по вечерата, господинот оди, еден ден во Операта, а друг во Итал..., но не, уште не бил во Италијанскиот театар, бидејќи дури вчера успеав да добијам ложа. Потоа се враќа точно во единаесет часот и си легнува да спие. Преку ден, кога ништо не работи, чита, постојано чита, знаете! Си го врежал тоа во главата! Ми нареди пред него да го читам Книжарскиот весник, за да можам да купам нови книги, за да ги имам на својот камин уште оној ден кога ќе се пуштат во продажба. Ми заповеда секој ден да влегувам во неговата соба, да пазам на огнот, на сè, да гледам да не е скуден во ништо. Ми даде, господине, да научам напамет едно книже во кое се испишани сите мои должности, вистински катихизис! Лете морам, со помош на купишта од лед, да одржувам иста свежина, и постојано и насекаде да ставам свежи цвеќиња. Богат е! Има на располагање илјада франкови на ден и може да си ги задоволува своите нарави. Кутро дете, доста долго време живееше во немаштија! Никого не измачува, добар е како добар ден, никогаш ништо не зборува, но во дворецот и во градината мора да владее мртва тишина! Накратко, мојот господар нема потреба да пројави ниедна желба, сè оди точно и како подмачкано! И има право: кога слугите не се држат за дизгините, сè оди наопаку. Јас му кажувам сè што треба да работи, и тој ме слуша. Не би верувале до каде дотерал. Неговите соби се на... како да речам, а, нанижани. Значи, да претпоставиме, ја отвора вратата од својата спална или од својот кабинет; трас, со помош на некој механизам, сите врати сами се отвараат. Тогаш може да помине од еден на друг крај од својата куќа не наидувајќи на ниедна затворена врата. Тоа е прекрасно за нас, удобно и пријатно! Но, тоа скапо го плативме! И, најпосле, господин Порике, ми рече:

- Жонатас, ќе се грижиш за мене како за дете во повој.

Во повој, да, господине, во повој, рече!

- Ќе мислиш место мене за моите потреби.

- Јас сум господар, разбирате ли? а тој е речиси слуга. Зошто? Е! Тоа го знаат само тој и господ. Тоа е непомирливо!

- Пишува некоја поема, извика стариот професор.

- Мислите, господине, дека пишува поема? Тоа е тогаш вистинска ропска работа! Но, знаете, не верувам во тоа. Тој често ми повторува дека сака да живее како некоја вегетација, вегетирајќи. Дури уште вчера, господине Порике, тој посматраше едно лале и зборуваше облекувајќи се:

- Ете го мојот живот. Јас вегетирам, кутри мој Жонатас!

Некои, пак, мислат дека тој е мономан. Тоа е непомирливо.

- Сè ми кажува, Жонатас, продолжи професорот важно и сериозно, влевајќи му голема почит на стариот собар, дека вашиот господар пишува некое големо дело. Потонал во длабоки размислувања и не сака од нив да го одделуваат грижите од секојдневниот живот. Генијален човек сè заборава кога е зафатен со умствена работа. Еден ден, прочуениот Њутон...

- А! Њутон, убаво, рече Жонатас. Не го познавам.

- Њутон, голем математичар, продолжи Порике, поминувал дваесет и четири часа, налактен на масата. Коѓа утредента се разбудувал од своите фантазии, мислел дека е уште претходниот ден, како да преспал. Сакам да го видам тоа драго дете, можам да му бидам од корист.

- Почекајте! извика Жонатас. Да сте и француски крал, оној стариот, не би влегле, освен со сила, газејќи преку моево тело. Но, господин Порике, трчам да му јавам дека сте тука, и ќе го прашем вака; „Треба ли да го пуштам да влезе?“ Тој ќе одговори да или не. Никогаш не му велам: Пожелувате ли? Сакате ли? Имате ли желба? Тие зборови се исфрлени од разговорот. Еднаш ми се испушти еден, а тој сиот разјарен ме праша: „Сакаш ли да умрам?“

Жонатас го остави стариот професор во претсобјето, давајќи му знак да не се помрднува од местото, но набргу се врати со поволен одговор и го одведе стариот пензионер низ раскошните соби на кои беа отворени сите врати. Порике оддалеку го забележа својот ученик како седи крај еден камин. Во домашно палто со крупни цвеќиња, потонат во пружинена фотелја, Рафаел читаше некој весник. Крајната меланхолија што, како изгледаше, го мачеше, се покажуваше во немоќното држење на неговото ослабено тело; таа се забележуваше на неговото чело и лице, бледо како спечен цвет. Неговата личност се истакнуваше со извесна женска умилност и чуден изглед на богати болни. Неговите раце, слични на рацете на убава жена, беа бели, меки и нежни. Неговата руса и ретка коса беше кокетна и грижливо накадрена околу слепоочниците. Грчка капа, на која висеше една китка во форма на желад, премногу тешка за лесен кашмир од кој беше изработена, беше накривена од едната страна на главата. Крај нозете го беше пуштил ножот од малахит, украсен со злато, со кој ги сечеше листовите од некоја книга. На колената му беше чибукот од килибар и едно прекрасно индиско наргиле чиишто светлукави спирали лежеа по собата како змија, и беше заборавил да ги вдише нејзините свежи мириси. Сепак општата слабост на неговото младо тело беше во спротивност со неговите сини очи во кои, како изгледаше, се беше засолнал целиот негов живот, во кои блескаше едно необично чувство што веднаш дејствуваше. Тој поглед изгледаше мачно.

Едни во него можеа да видат очај; други да насетат некоја внатрешна борба, страшна како гризење на совеста. Тоа беше длабок поглед на немоќен човек што ги потиснува своите желби во дното на своето срце; или поглед на скржавец кој во мислите ги ужива сите задоволства што парите можат да ги дадат, а се откажува од нив за да не си го окрни богатството; или поглед на врзан Прометеј, на соборен Наполеон, кој узнава во Елисејскиот дворец за стратегиската грешка што ја направиле неговите непријатели, бара команда за дваесет и четири часа и не ја добива. Вистински поглед на освојувач и проклетник, или, уште подобро, поглед што, неколку месеци порано, Рафаел го фрлил врз Сена, или на својот последен златник ставен на коцка. Тој ги потчинуваше својата волја, својата интелигенција, на простиот здрав разум на еден стар селанец што за педесет години служење одвај малку се просветил. Речиси радосен што ќе стане некој вид автомат, тој се откажуваше од животот за да живее, и ја лишуваше својата душа од сите чари на желбата. За подобро да се бори со свирепата сила, со која се беше фатил во костец, беше станал непорочен како Ориген114, скопувајќи ја својата фантазија.

Утредента, по ненадејното збогатување што му го донесе тестаментот, и откако виде дека се смалува шагринската кожа, се најде кај својот нотар. Тука, при крајот на ручекот, еден лекар, тогаш на глас, сериозно раскажуваше како се излечил некој Швајцарец што боледувал од офтика. Тој човек не прозборил ниту еден збор за полни десет години, и се присилил себеси да вдишува само шест пати во минута во густиот воздух на една штала за крави, хранејќи се притоа само со мошне лесна храна. „И јас ќе бидам како тој човек!“ си рече во себе Рафаел, кој сакаше да живее по секоја цена. Сред раскошот, живееше со животот на парна машина. Стариот професор затрепери кога внимателно го изгледа тој млад труп, сè му се чинеше неприродно на тоа нежно и слабо тело. Здогледувајќи го маркизот со трескави очи, со чело полно со мисли, не можеше да го препознае ученикот со свежо и румено лице, со младешки раце и нозе, за кој уште се сеќаваше. Ако добродушниот класичар, остроумен критичар и чувар на добриот вкус, го беше читал лордот Бајрон, ќе поверуваше дека место Чајлд Херолд, кој го очекуваше, го гледа Манфред.

- Добар ден, чичко Порике, му рече Рафаел на својот професор, стегајќи ги изѕемнатите прсти на старецот со жешка и влажна рака. Како сте?

- Јас, ова, сум добро, одговори старецот, исплашен од допирот на таа трескава рака. А вие?

- О! се надевам дека сум добар со здравјето.

- Без сомневање, работите врз некое прекрасно дело?

- Не, одговори Рафаел. Exegi monumentum115, чичко Порике, завршив едно значајно дело и се простив засекогаш од науката. Одвај знам каде ми се наоѓа ракописот.

- Стилот му е несомнено чист? праша професорот. Вие, секако, не сте го усвоиле простачкиот јазик на оваа нова школа што мисли дека сторила чуда измислувајќи го Ронсар!

- Моето дело е чисто филозофско.

- Е! со тоа е кажано сè, продолжи професорот. Во науките, граматиката треба да им се прилагодува на барањата на пронајдоците. Сепак, чедо мое, еден јасен и милозвучен стил, јазикот на кој пишувале Масијан, господин де Бифон, големиот Расин, со еден збор, класичен стил, никогаш ништо не расипува. Но, драг пријателе, продолжи професорот прекинувајќи се себеси, ја заборавив целта на мојата посета. Таа е раководена од себичноста.

Споменувајќи си мошне доцна за елегантните дрдорливости и красноречивите опишувања на кои неговиот учител се беше свикнал во својата долга професорска работа, Рафаел тукуречи се покаја што го примил. Но, во моментот кога посака да го види надвор, тој брзо ја задуши својата скриена желба фрлајќи потаен поглед врз шагринската кожа, закачена пред него и распната врз белиот штоф, на кој нејзините пророчки контури беа грижливо обележани со црвена линија која точно ја опкружуваше. По кобната оргија, Рафаел ги задушуваше и своите најслаби каприци и така живееше за да не предизвика и најмало собирање на таа страшна амајлија. Шагринската кожа беше како тигар со кој тој мораше да живее, внимавајќи да не ја разбуди неговата крволочност. Тој, значи, стрпливо ги ислуша додевањата на стариот професор. Чичко Порике разврза цел час за прогонувањата на кои бил изложен после Јулската револуција. Сакајќи силна влада, добричицата изразил родољубива желба дека треба да се остават бакалите до тезгето, државниците на чело на јавните работи, адвокатите во судот, француските перови во Луксембуршката палата; но еден народен министер на кралот-граѓанин му ја одзел катедрата обвинувајќи го дека е приврзаник на Карло X. Старецот беше без место, без пензија и леб. Бидејќи се грижел за еден кутар внук кому му плаќал издршка во богословијата Сен-Силпис, помалку дошол заради себе отколку заради своето посвоенче. Сакал да го замоли својот бивш ученик да бара од новиот министер, не да го реактивира туку да го постави за директор на некоја гимназија во внатрешноста. Рафаел го беше обзела несовладлива дремка, кога едноличниот глас на старецот престана да се одгласува во неговите уши. Бидејќи поради учтивост мораше да се гледа во белите и речиси неподвижни очи на старецот, кој зборуваше полека и тешко, беше умртвен и магнетизиран од некоја необјаснива тромост.

- Знаете, драг чичко Порике, одговори тој, не знаејќи точно на кое прашање одговара, не можам ништо да ви помогнам, ама баш ништо. Ви пожелувам од сè срце да успеете...

Во тој миг, не забележувајќи го дејството на овие невкусни зборови, полни со себичност и рамнодушност, врз жолтото и набрано чело на старецот, Рафаел потскокна како млад исплашен срндак. Тој забележа една тенка бела линија меѓу работ на црната кожа и црвената црта, и така страшно офна што го исплаши кутриот професор.

- Одете, стар глупаку, ќе бидете поставен за директор! Зар место смртоносната желба не можевте да побарате доживотен приход од илјада талири? Вашата посета ништо не ќе ме чинеше. Во Франција има сто илјади звања, а јас имам само еден живот! Еден човечки живот чини повеќе отколку сите звања на светот. Жонатас!

Жонатас влезе.

- Ете што направи, магаре едно! Зошто ми предложи да го примам господинот? рече тој покажувајќи на скаменетиот старец. Зар затоа ти ја доверив мојава душа за да ја растргаш? Ми го скрати животот во овој миг за десет години! Уште една ваква грешка, па ќе ме одведеш таму кај што јас си го одведов татко ми. Зар не би сакал повеќе да ја имам убавата Федора, отколку да ја задолжам оваа стара мрцина, овој човечки партал? За него имам злато. Впрочем, кога би изумреле од глад сите Порикеи на светот, што би ме засегало тоа?

Лицето на Рафаел беше пребледнело од лутина, лесна пена изби на неговите растреперени усни, а очите му добија крволочен израз. Пред таа глетка, и двата старци ги обзеде грчевито треперење, како деца пред змија. Момчето падна врз својата фотелја. Во неговата душа настана извесна измена, и солзи изобилно потекоа од неговите очи.

- О! мојот живот! Мојот прекрасен живот! воздивна тој. Нема веќе благотворни мисли! Нема веќе љубов. Нема ништо!

Тој се сврте кон професорот.

- Се случи зло, стар мој пријателе, продолжи тој со благ глас. Сега богато ве наградив за вашата грижа за мене; а мојата несреќа барем му донесе добро на еден добар и чесен човек.

Во тонот на овие речиси неразбирливи зборови имаше многу чувство што двата старци заплакаа, како што се плаче кога, на странски јазик, се слуша некоја трогателна арија.

- Тој е епилептичар, прошепоти Порике.

- Ја увидувам вашата добрина, драг пријателе, благо продолжи Рафаел, простете ми! Болеста е несреќа, меѓутоа нечовечноста би била порок. А сега, оставете ме, додаде тој. Утре или задутре, а можеби и вечерва, ќе го примите вашето поставување, бидејќи отпорот го совладал движењето. Збогум!

Старецот си отиде, обземен од ужас и мошне неспокоен поради душевната состојба во која се наоѓаше Валентин. За него оваа глетка имаше нешто натприродно. Се сомневаше во самиот себеси и се испитуваше како да се разбудил по некој мачен сон.

- Слушај, Жонатас, рече момчето обраќајќи му се на својот стар слуга. Погрижи се да ја сфатиш задачата што ти ја доверив!

- Да, господин маркизу.

- Јас сум како некој човек ставен над општиот закон.

- Да, господин маркизу.

- Сите животни сладини се играат околу мојата претсмртна постела и танцуваат пред мене како прекрасни жени. Ако ги повикам, ќе умрам. Секогаш смртта! Ти мораш да бидеш брана меѓу светот и мене.

- Да, господин маркизу, рече стариот слуга бришејќи си ги капките пот со кои беше облеано неговото збрчкано чело. Но, ако не сакате да гледате убави жени, што ќе правите вечерва во Италијанскиот театар? Некое англиско семејство, што се враќа во Лондон, ми ја отстапи својата претплата, та ќе имате прекрасна ложа. О! прекрасна ложа, на првата галерија.

Рафаел не слушаше повеќе, бидејќи беше потонал во длабоки фантазии. Ја гледате ли онаа раскошна кола, онаа затворена кола, однадвор проста и темна, но на чии окна блеска грбот на едно старо благородничко семејство? Кога таа кола оди брзо, гризети ѝ се восхитуваат, гледајќи ги лакомо жолтиот сатен, ќилимот од фабриката Савенори, тантелите блескави како злато, меките перници и затворените стакла. Во задниот дел од оваа аристократска кола стојат двајца лакеи во ливреи; но, во дното, врз свила, лежи една врела глава со очи опкружени со модри колца, тажната и замислена глава на Рафаел. Кобна слика на богатството! Тој лета низ Париз како ракета, пристигнува до влезот на театарот Фавар, стапалото на колата се отвора, го придржуваат двајцата негови лакеи, додека една завидлива маса од луѓе посматра.

- Што ли направил овој та олку е богат? праша еден кутар студент по право кој не можеше да ги слуша волшебните акорди на Росини, бидејќи немаше ни скршена пара.

Рафаел одеше полека низ ходниците на театарот; не се надеваше на ниедна сладина на овие задоволства за кои некогаш силно копнееше. Очекувајќи го вториот чин на Семирамида116, тој се шеташе по фоајето, талкаше по галериите, не грижејќи се за својата ложа во која уште не беше влегол. Чувството на сопственост не постоеше веќе во неговото срце. Како сите болни и тој мислеше само на својата болест. Потпрен на испакнатиот дел од каминот, околу кој, сред фоајето, се туркаа стари и млади контиња, бивши и сегашни министри, перови без перски достоинства, и перски достоинства без перови, какви што ги создаде Јулската револуција, најпосле многу шпекуланти и новинари, Рафаел забележа, на неколку чекори од себе, меѓу сите глави, едно чудно и необично лице. Мижуркајќи мошне дрско со очите, тој му пријде на тоа чудно суштество, за од близу да го посматра. „Колку прекрасна слика!“ си помисли тој. Веѓите, косата, брадичката како кај Мазарен, што непознатиот човек суетно ја покажуваше, беа црно бојосани; но, не бидејќи косата беше несомнено мошне бела, бојата изгледаше бледовиолетова и неприродна, та тоновите се менуваа според посилен или послаб одблесок на светлината. Неговото тесно и сплескано лице, чиишто брчки беа исполнети со дебели слоеви од руменило и белило, покажуваше истовремено лукавство и неспокојност. Некои делови од лицето не беа намачкани и тоа силно ја истакнуваше неговата гровнатост и оловната боја. И затоа секој мораше да се насмее кога ќе ја видеше таа глава заострена во долниот дел, со испакнато чело, доста слична на оние смешни дрвени глави што германските овчарчиња ја делкаат во слободните мигови.

Гледајќи го наизменично тој стар Адонис и Рафаел, посматрачот би поверувал дека на маркизот гледаат младешки очи под старечка маска, а на непознатиот човек, темни и старечки очи под младешка маска. Валентин се обиде да си спомне како и кога го видел тоа мршаво старче со убава вратоврска, во чизми како некое момче, кое ѕвецкаше со мамузите и си ги прекрстуваше рацете на градите, како да требаше да си ја троши сета сила на една бујна младост. Во неговиот чекор немаше ништо неприродно и извештачено. Неговиот елегантен фрак, грижливо запетлан, криеше стародревно и ковчесто тело, и му даваше изглед на едно старо конте кое сè уште се облекува по модата. Таа кукла полна со живот за Рафаел ги имаше сите чари на некое привидување и тој ја посматраше како некоја стара исчадена слика на Рембрант, неодамна обновена, прелакирана, ставена во нова рамка. Благодарение на таа споредба тој ја откри вистината на своите збркани сеќавања: го препозна продавачот на ретки старини, виновникот на својата несреќа. Во тој миг, на тоа чудно лице му се оттргна некоја нема насмевка и се покажа на ладните усни, затегнати со вештачки заби. По таа насмевка, живата фантазија на Рафаел ја откри воочливата сличност меѓу тој човек и моделот на главата што сликарите му ја дале Мефистофил од Гете.

Безброј суеверни мисли ја обзедоа силната душа на Рафаел и тој тогаш поверува во демонската моќ, во сите магии што се раскажани во средновековните легенди, а што подоцна ги обработиле поетите. Ужасувајќи се од судбината на Фауст, тој веднаш го повика небото, верувајќи пламено како претсмртници во господ и Богородица. Заблагодарувајќи ѝ се на некоја болскава и жива светлина, тој го здогледа небото од сликите на Микеланџело и Санцио од Урбин: облаците, старецот со бела брада, крилестите глави, прекрасната жена во ореол. Сега ги сфаќаше и прифаќаше тие прекрасни творби, чиишто скоро човечки привидувања му ја објаснуваа неговата авантура и му влеваа некоја надеж. Но кога ги спушти очите врз фоајето на италијанскиот театар, тој, место Богородица, здогледа една занесна девојка, одвратната Еуфразија, онаа танчарка тенка и со лесно тело, која, облечена во еден прекрасен фустан, покриен со ориенталски бисер, копнеејќи по својот нестрплив старец, дојде, дрско, со смело чело, и пламени очи, да се појави во ова заводливо и шпекулантско друштво и да покаже колку бескрајно е богат трговецот чиешто богатство лудо го трошеше. Рафаел си спомна за подбивната желба со која го беше примил кобниот подарок од старецот и уживаше во сите сладини и одмаздата, посматрајќи го силното понижување на таа возвишена мудрост, чијашто пропаст некогаш изгледаше невозможна. Мртовечката насмевка на стогодишникот ѝ беше упатена на Еуфразија која одговори со неколку љубовни зборови. Тој ѝ ја понуди својата сува рака, помина два до три пати низ фоајето, пречекувајќи ги со уживање страсните погледи и пофалби што светот ѝ ги упатуваше на неговата љубовница, не забележувајќи ги презрените одбивања, не слушајќи ги зајадливите исмевања правени на негова сметка.

- На кои ли гробишта оваа млада жена крвопиец го ископала овој труп, извикна најелегантниот романтичар.

Еуфразија се насмевна. Подбивачот беше едно русокосо момче со азурни и светли очи, стројно и со мустаќи. Имаше кус врат, шапка накривена на уво, брз и духовит одговор, како што им прилега на тој вид луѓе. Колку има старци, помисли Рафаел, кои со лудост си го завршуваат својот вреден и чесен живот! Овој веќе стои со едната нога в гроб, а има љубовница.

- Но, господине, извика Валентин, запирајќи го трговецот и стрелајќи ја со очите Еуфразија, зар не се сеќавате веќе за строгите начела на својата филозофија?

- Ах! - одговори трговецот со треперлив глас - Сега сум среќен како некое момче. Опаку го бев сфатил животот. Еден час љубов вреди колку цел еден живот.

Во тој миг гледачите го слушнаа ѕвончето и го напуштија фоајето за да ги заземат своите места. Старецот се оддели од Рафаел. Кога влезе во својата ложа, маркизот ја забележа Федора на другата страна на салата, точно спроти себе. Грофицата секако пристигнала пред малку и сега го префрлуваше шалот преку рамото, го откриваше вратот, и ги правеше оние мали неописливи движења на кокета која сака да се намести: сите погледи беа упатени кон неа. Ја придружуваше еден млад француски пер. Таа му го побара двогледот што му го беше дала да го носи. Според нејзиното движење, според погледот што го фрлаше на тој умилкувач, на Рафаел му беше јасно на каква тиранија беше осуден неговиот наследник. Восхитен без сомнение како што беше и тој некогаш, залажуван како и тој, борејќи се како и тој со сета своја сила на вистинска љубов против студените сметки на оваа жена, ова момче мораше да ги поднесува истите страдања од кои за своја среќа се беше одрекол Валентин.

Федора ги помина со поглед сите ложи, брзо ги испита женските фустани и кога виде дека со својот накит и со својата убавина ги порази најубавите и најелегантните парижанки, лицето ѝ го огреа некоја неискажана радост. Се смееше да ги покаже забите, ја вртеше главата украсена со цвеќиња за да ѝ се восхитуваат. Погледот ѝ одеше од ложа до ложа, смеејќи му се на едно бере што лежеше грдо врз челото на една руска кнегиња, или на невкусната шапка што ѝ стоеше ужасно на ќерката на некој банкар. Наеднаш пребледе, кога се сретна со очите на Рафаел што и не трепнаа. Нејзиниот презрен љубовник ја шибна со презрив поглед. Кога сите нејзини оттурнати љубовници уште ја чувствуваа нејзината моќ, само Рафаел беше заштитен од нејзините заводливи чари. Моќта на која неказнено ѝ пркосат, се ближи кон својот крај. Тоа е поговорка што е врзана подлабоко во женското срце отколку во кралските глави. Затоа Федора го гледаше крајот на својата слава и на својата кокетерија. Една досетка, што ја кажа тој претходната вечер во Операта, стана утредента прочуена во сите париски салони. Сечилото на тој страшен епиграм ѝ зададе на грофицата неизлечива повреда. Ние во Франција знаеме да изгориме рана, но уште не знаеме за лекот против болките што ги задава зборот.

Тогаш кога сите жени наизменично ги набљудуваа маркизот и грофицата, таа со задоволство би го фрлила Рафаела во подземните затвори на некаква Бастилја, зашто, иако умееше да се претвора, нејзините сопернички забележаа како пати. Најпосле остана и без последната утеха. Оние слатки зборови: „Јас сум најубава!“ тие вечни зборови што ги ублажуваа сите маки на нејзината суета, станаа лага. За време на увертирата на вториот чин една жена седна близу до Рафаел, во ложата што беше празна дотогаш. Заџагоре целиот партер восхитувајќи се. Се разбранува тоа море на човечките лица и сите очи ја гледаа непознатата жена. И младите, и старите дигаа врева толку долго што, за време на кревањето на завесата, свирачите на оркестарот мораа да ѝ се свртат на публиката за да ја смират, но и тие му се придружија на општиот восхит и ја зголемија вревата. Се водеа живи разговори во секоја ложа. Сите жени имаа двогледи в раце, а подмладените старци ги чистеа стаклата на очилата со кожата на своите нараквици. Занесот стивнуваше постепено, екнаа песни на сцената, и сè се смири. Отменото општество, засрамено што му се подаде на природниот нагон, го поврати аристократското студенило на своето фино однесување. Богатите сакаат да не се чудат на ништо, веднаш да ги пронајдат недостатоците на некое убаво дело што ќе ги ослободи од восхитот, од чувството што тие го сметаат за простачко.

Сепак, некои луѓе останаа неподвижни, не слушајќи ја музиката, ја набљудуваа сосетката на Рафаел. Валентин го забележа во една ложа во партерот, крај Аквалина, гнасното и крваво лице на Тајфер што се кривеше во устата одобрувајќи. Потоа го виде Емила. Тој стоеше во првиот ред на партерот и како да му зборуваше: „Па погледни го тоа прекрасно суштество што се наоѓа крај тебе!“ Најпосле го виде Растињака како седи крај госпоѓа де Нисежан и нејзината ќерка и ги тутка своите нараквици, како човек кој е очаен што е врзан тука и што не може да отиде до непознатата божица.

Животот на Рафаел беше зависен од договорот што беше извршуван досега во целост, а што беше го склучил со самиот себе: се беше зарекол никогаш да не погледне внимателно ниедна жена, а за да се заштити од искушенијата, носеше очила чии микроскопски стакла беа приспособени така што ја расипуваа хармонијата на најубавите црти на лицето, давајќи му страшен изглед. Бидејќи беше уште под влијание на ужасот што го обзеде истото утро, кога, поради обичните желби кажани од учтивост, амајлијата се собра толку брзо, Рафаел реши цврсто да не се свртува кон својата сосетка. И така, седејќи како некаква војвотка, му го сврте грбот на аголот од својата ложа и неучтиво ѝ засолни половина сцена на непознатата жена, правејќи се како да ја презира, дури и дека не знае дека зад него се наоѓа прекрасна жена. Сосетката зазеде наполно ист став: се потпре на работ од ложата, се наведна гледајќи ги пејачите како да седеше пред сликар. Овие две личности личеа на скарани љубовници што се муртат, си ги вртат грбовите еден на друг, а се подготвени да се прегрнат на прв љубовен збор. Одвреме навреме, еден лесен пердув од марабу или коса на непознатата жена ја допираа главата на Рафаел предизвикувајќи во него сладострасност против која се бореше храбро. Наскоро почувствува сладок допир на свилените тантели со кои беше украсен нејзиниот фустан, дури се слушаше и мекото шумолење на наборите на фустанот, како треска полна со разблудни волшебности. Најпосле, поради дишењето на таа убава жена, започна невидливото движење на нејзините гради, грбот, облеката и сиот нејзин приказен живот го запали наеднаш Рафаела како електрична искра; превезот и тантелите ја пренесоа на неговите скокотливи рамења слатката топлина на нејзиниот бел и гол грб. Со некоја ќудливост на природата, овие две суштества, што ги разделуваше конвенционалност, и ги одделуваа бездните на смртта, дишеа заедно и можеби мислеа еден на друг. Силните миризби на алоја сосема го испијанија Рафаела. Неговата фантазија, раздразнета од пречките и можеби уште повеќе распалена од наметнатите окови, со пламени црти му го доловија ликот на една жена. Тој наеднаш се сврте. Без сомнение нервирана што дојде така во допир со непознатиот човек, и непознатата жена направи слично движење. Нивните лица, оживеани со истата мисла, останаа едно кон друго.

- Полина!

- Господин Рафаел!

Скаменети од чудо, се гледаа за миг молчејќи. Рафаел ја виде Полина во едноставен и вкусен фустан. Низ превезот со кој наивно беа покриени нејзините гради, проникливите очи можеа да согледаат кожа бела како крин и да се насетат формите на кои жената би им се восхитувала. Покрај тоа, како и секогаш, беше скромна како девица, чиста како небо, и милна во однесувањето. Според ткаенината на нејзиниот ракав можеше да се види колку трепери нејзиното тело и чука нејзиното срце.

- О! дојдете утре - рече таа - дојдете во хотелот Сен-Кантен да ги земете своите документи. Ќе бидам таму напладне. Бидете точен.

Наеднаш стана и исчезна. Рафаел сакаше да појде по Полина, но се исплаши да не ѝ создаде непријатност, и затоа остана, ја погледна Федора и пронајде дека е грда. Но, бидејќи не можеше да ја следи музиката, задушувајќи се во салата, излезе возбуден и отиде дома.

- Жонатас - му рече на стариот слуга кога легна - дај ми половина капка лауданум на парче шеќер, и немој утре да ме разбудуваш пред дваесет до дванаесет...

- Сакам да ме сака Полина! - извикна тој утредента гледајќи во амајлијата со некое необјаснето треперење.

Кожата ни најмалку не се мрдна; изгледаше како да не може да се собере повеќе, без сомнение не беше во состојба да ја оствари веќе исполнетата желба.

- Ах! Ти лажеш, не ме слушаш - извикна Рафаел, чувствувајќи како да отфрли од себе некаква оловна наметка што ја носеше од оној ден кога ја доби амајлијата. - Договорот е раскинат! Сега сум слободен, ќе живеам. Тоа, значи беше само невкусна шега?...

Додека ги зборуваше овие зборови, не се осмелуваше да верува во својата сопствена мисла. Се облече просто како некогаш и сакаше да појде пеш во својот некогашен стан, обидувајќи се во мислите да се пренесе во оние среќни денови кога без опасност им се предаваше на своите страсни желби и кога уште не беше се одрекол од своите човечки уживања. Одеше, гледајќи ја не повеќе Полина од хотелот Сен-Кантен, туку синоќешната Полина, таа совршена жена, видена толку често во соништата, духовита и мила девојка, уметница што ги разбира поетите и поезијата и живее во раскош. Накусо, Федора, надарена со прекрасна душа, или Полина, грофица и двократна милионерка, како што беше Федора. Кога стапна на дотраениот праг, на скршена плоча од вратата, каде што, често го обземаа очајнички мисли, од собата излезе една старица и му рече:

- Да не сте вие господин Рафаел де Валентин?

- Да, драга бабичко - одговори тој.

- Вие го познавате својот стар стан - продолжи таа. Ве чекаат таму.

- Дали овој хотел и сега го држи госпоѓа Годен? - праша Рафаел.

- О! не, господине. Таа сега е бароница и живее во својата прекрасна куќа, од другата страна на Сена. Се врати нејзиниот маж. Е, тој донесе големи пари... светот зборува дека таа би можела, само кога би сакала, да го купи целиот кварт Сен-Жак. Ми го отстапи бесплатно мебелот и остатокот на закупот. Ах, сепак таа е добра жена! Не е денес ништо погорда отколку што беше.

Рафаел се качуваше полека кон својата мансарда, и, кога пристигна до последната скала, слушна звуци на пијано. Тука беше Полина во скромен фустан од пераклин. Но изработката на фустанот, нараквиците, шапката и шалот, намерно фрлени на креветот, зборуваа за големо богатство.

- А! дојдовте значи! - извикна Полина, не криејќи ја својата наивна радост, ја сврте главата и стана.

Рафаел седна крај неа, црвен во лицето, засрамен, среќен. Ја гледаше молчејќи.

- Зошто нè оставивте? - продолжи таа и ги наведна очите, кога ѝ се вцрве лицето. - Што се случило со вас?

- Ах! Полина, бев, и сега сум многу несреќен!

- А! извика таа многу трогната. - Ја насетив вашата судбина, гледајќи ве убаво облечен, навидум богат, но всушност, господин Рафаел, дали сè уште е сè по старо?

Валентин не можеше да ги сопре солзите што му ги замаглија очите, и извикна:

- Полина!... јас...

Тој не дорече. Очите му блескаа од љубов, а срцето му се разли во погледот.

- Ох! Сакај ме! Сакај ме! - извикна Полина.

Рафаел мрдна со главата, зашто не беше во состојба да прозбори ни еден збор. На тој знак, девојката му ја зеде раката, ја стисна и му рече, ту низ смеа, ту низ липање:

- Богати, богати, среќни, богати! Твоја Полина е богата... Но јас денес би морала да бидам многу сиромашна. Сум кажала илјада пати дека би ги дала сите земски богатства за овие зборови: Сакај ме! О мој Рафаеле! Сега имам милиони. Ти сакаш раскош, ќе бидеш задоволен. Но ќе мора да го сакаш и моево срце; во него има толку љубов кон тебе! Не знаеш? Се врати татко ми. Јас сум сега богата наследничка. Родителите оставија сама да решам за својата судбина. Слободна сум, разбираш ли?

Сиот во некаков занес, Рафаел ги држеше рацете на Полина и ги бакнуваше толку огнено, толку жедно што бакнежите му личеа на грчеви. Полина ги извлече рацете и ги стави врз рамењата на Рафаел и го зграпчи. Се разбраа, се стиснаа, и се прегрнаа со оној свет и сладок жар, ослободен од секоја скриена мисла, со која е проникнат само еден бакнеж со кој две души се прегрнуваат една со друга.

- Ах! Нема веќе да те оставам!... - Извика Полина и падна на столот. - Не знам од каде ми е олкава смелост! - продолжи таа црвенејќи.

- Смелост, Полина моја? О, ништо не плаши се, тоа е љубовта, вистинска, силна и вечна љубов каква што е мојата, нели?

- О! зборувај, зборувај, зборувај! - рече таа. - твојата уста долго беше нема за мене...

- Ти, значи ме сакаш?

- О! боже, те сакам ли! Колку пати сум плачела, тука, суредувајќи ја твојата соба, оплакувајќи ја твојата беда, и душава би му ја продала на ѓаволот само да не бидеш натажен. Денес, мој Рафаеле, ти си сосема мој: моја е твојата прекрасна глава, мое е твоето срце, тоа безмерно богатство!... Значи, каде застанав? - продолжи таа по куса пауза. - А, се сетив: мислам дека имаме три, четири, пет милиони. Да сум сиромашна би ми дошло до тоа да го носам твоето име, да ме нарекуваат твоја жена; но сега сакам да ти го жртвувам целиот свет, сакам да бидам пак и секогаш твоја слугинка. Ете, Рафаеле, нудејќи ти го своево срце, својата личност, своето богатство, нема да ти дадам ништо повеќе отколку оној ден кога оставив тука - рече таа покажувајќи на фиоката од масата - некои пет франкови. О! како тогаш ме заболе твојата радост!

- Зошто си богата? - извика Рафаел, зошто не си суетна? Јас не можам ништо да сторам за тебе!

Ги кршеше рацете од среќа, од очај, од љубов.

- Кога ќе станеш госпоѓа маркиза де Валентин, те познавам, небеска душо, таа титула и за мојот имот не вреди.

- Колку едно влакно од твојата коса! - извикна таа.

- И јас имам милиони. Но што е сега за нас богатството? Ах! Имам живот, можам да ти го понудам, земи го!

- Ох! Твојата љубов, Рафаеле, твојата љубов вреди колку целиот свет. Како! Твојата мисла е моја? Па јас сум најсреќната жена.

- Ќе нè слушнат - рече Рафаел.

- О! нема тука никој - одговори таа и направи ѓаволесто движење.

- Тогаш биди! - Извикна Валентин ширејќи ги рацете.

Таа му скокна врз колената и ги обвитка рацете околу неговиот врат.

- Прегрнете ме - рече таа - за сите маки што ми ги зададовте, за сите болки што ми ги нанесоа вашите радости, за сите ноќи што ги поминав сликајќи паравани...

- Паравани?

- Бидејќи сме богати, богатство мое, сè можам да ти кажам. Кутро дете! Колку е лесно да се лажат умните луѓе! Зар си можел да имаш, два пати неделно, бел елек и чисти кошули за три франка месечен издаток за перење? Па тогаш, си пиел два пати повеќе млеко отколку ти следувало за твоите пари. Те измамував со сешто: со огревот, со газјето за ламба, дури и со парите! Мил Рафаеле, не земај ме за жена - рече таа смеејќи се, јас сум и премногу препредено суштество.

- Но, како си го правела тоа?

- Работев до два часот наутро и ѝ давав на мајка ми половина од она што го добивав за параваните, а втората половина тебе.

Се гледаа кусо време, обајцата збунети од радоста и од љубовта.

- О! - извикна Рафаел - сигурно ќе ја платиме еден ден оваа среќа со некоја ужасна болка.

- Да не си оженет? - извикна Полина. - Ах, нема да те отстапам на ниедна жена!

- Слободен сум, мила моја.

- Слободен! - повтори таа. - Слободен и мој!

Падна на коленици, ги склопи рацете и го погледна Рафаела со побожен жар.

- Се плашам да не полудам. Колку си прекрасен! - продолжи таа вовлекувајќи ги рацете во русата коса на својот сакан. Баш е глупа таа твоја грофица, Федора! Колкаво задоволство почувствував синоќа гледајќи како ми се восхитуваат сите оние луѓе! Нејзе никогаш не ѝ ракоплескале! Слушај, мили, кога мојов грб ја допре твојата рака, слушнав во себе некаков глас што ме повикуваше: „Тој е тука!“ Се свртев и те видов. О, избегав зашто посакав многу силно да се обесам околу вратот пред сите!

- Многу си среќна што можеш да зборуваш! - извикна Рафаел. - Мене ми се стега срцево. Би сакал да плачам, а не можам. Не извлекувај ги рацете! Ми се чини дека би останал целиот свој живот да те гледам вака, среќна, задоволна.

- О! повтори ми го тоа, љубов моја!

- Е! што се зборовите, - одговори Валентин, од чии очи капна солза на рацете на Полина. - Ќе се обидам подоцна да ти ја искажам својата љубов; сега можам само да ја чувствувам...

- О! - извикна таа - оваа прекрасна душа, овој прекрасен дух, ова срце што толку добро го познавам, сето тоа е мое, како што сум твоја и јас?

- Занавек, слатко мое чедо - рече Рафаел со трогнат глас. - Ти ќе ми бидеш жена и ангел чувар. Твоето присуство секогаш ми ги разгонуваше маките и ми ја крепеше душава. Во овој миг напросто ме исчисти твојата ангелска насмевка. Ми се чини како да почнувам нов живот. Свирепото минато и мојата бедна лудост сега ми изгледаат само како лоши соништа. Кога сум покрај тебе, тогаш сум чист. Го чувствувам здивот на среќата. О! остани постојано тука - додаде тој притискајќи ја невино на своето возбудено срце.

- Нека дојде смртта кога сака - извикна Полина восхитена - јас сум преживеала.

Среќен е оној што може да го насети нивното блаженство: тој го позна!

- О! мој Рафаеле - рече Полина по неколку часови молчење - би сакала никој повеќе да не влезе во оваа мила мансарда.

- Треба да се заѕида вратата, да се стави решетче на прозорчето од покривот и да се купи куќа - одговори маркизот.

- Така е - рече таа.

А потоа, веднаш:

- Полека заборавивме да ги побараме твоите ракописи!

Започнаа да се смеат слатко и простодушно.

- Е! што ми е грижа за науката! - извикна Рафаел.

- Ах, господине, а славата? - Си бил многу несреќен кога си ги цртал овие нозе од чавка - рече таа прелистувајќи ги документите.

- Моја Полина...

- О, да! јас сум твоја Полина... Значи?

- А каде живееш?

- Во улицата Сен-Лазар. А ти?

- Во улицата Варен.

- Што ќе бидеме далеку еден од друг, до...

Таа застана, гледајќи го својот пријател кокетно и ѓаволесто.

- Па ние - одговори Рафаел - ќе бидеме разделени најмалку петнаесет дена.

- Навистина! по петнаесет дена ќе бидеме венчани! - О! јас сум изрод - продолжи таа - не мислам повеќе ни на татко, ни на мајка, ни на што и да е на светот! Ти не знаеш, драги мој, дека татко ми е многу болен. Се врати од Индија многу слаб. За малку што не умре во Авр, каде што отидовме пред него. Ах, боже! - извикна таа гледајќи во својот часовник, веќе е три часот! Треба да бидам покрај него, кога ќе се разбуди во четири часот. Јас сум господар во куќата: мајка ми прави сè што сакам, татко ми ме обожава, но јас не ја злоупотребувам нивната добрина. Тоа би било тажно! Кутриот татко, тој ме прати синоќа во Италијанскиот театар... Утре ќе го посетиш, нели?

- Ќе сака ли госпоѓата маркиза де Валентин да ми укаже чест да ме фати под рака?

- А, ќе го понесам клучот од собата - продолжи таа. - Зар ова не е палата, нашата ризница?

- Полина, уште еден бакнеж?

- Илјада! Господи - рече таа гледајќи го Рафаела - ќе биде ли секогаш вака? Ми се чини дека сонувам.

Слегоа полека по скалите. Потоа, здружени, одејќи со ист чекор, треперејќи заедно под товарот на истата среќа, прилепени еден до друг, како два гулаба, пристигнаа на Плоштадот Сорбона, каде што чекаше колата на Полина.

- Сакам да дојдам во твојата куќа - извикна таа. - Сакам да ти ја видам спалната соба, собата за работа и да седнам крај масата на која работиш. Тоа ќе биде како некогаш - додаде таа црвенејќи.

- Жозефе - му рече таа на слугата - одиме првин во улицата Варен, па потоа дома. Сега е три часот и петнаесет минути, а треба да се вратам во четири. Жорж нека ги потера коњите.

И двајцата вљубени за миг пристигнаа во дворецот на Валентин.

- О! колку сум задоволна што го видов сево ова - извикна Полина туткајќи ја свилата на завесите од креветот на Рафаел. - Кога ќе заспијам, ќе бидам во мислите овде. Замислувајќи ја твојата мила глава на оваа перница. Кажи ми, Рафаеле, праша ли некого за совет кога ја уредуваше својата палата?

- Никого.

- Навистина? Да не некоја жена...?

- Полина!

- О! страшно сум љубоморна! Имаш вкус. Би сакала утре да имам кревет сличен на твојот.

Испијанет од среќата, Валентин ја грабна Полина.

- А мојот татко... мојот татко! извика таа.

- Сакам да те испратам до куќата, би сакал да бидам колку што е можно помалку без тебе - извикна Валентин.

- Колку си љубезен! Не се осмелував да ти го предложам тоа...

- Па зар ти не си мојот живот?

Би било додевно буквално да се цитираат занесните љубовни прикажувања, на кои само тонот, погледот, исклучителните движења им даваат вистинска вредност. Валентин ја испрати Полина до куќата и се врати со толку радост во срцето колку што може човекот да ја почувствува и да ја поднесува на овој свет. Кога седна на својот стол со потпирач, покрај каминот, и започна да размислува за неочекуваното и целосно остварување на своите надежи, некоја студена мисла му мина низ душата, како челичен нож кога ги пробива градите. Ја погледна шагринската кожа: се беше собрала малку. Тој тогаш ја изговори познатата француска пцост, без оние езуитски премолчувања на опатицата од Андуејет, ја спушти главата на столот со потпирач и застана неподвижен. Очите му беа насочени во една кука на завесата, но тој не ја гледаше.

- Господи! извикна тој. - Што! сите мои желби, сите! Кутрата Полина!... Зема шестар и измери колку живот го чинеше ова претпладне.

- Нема да живеам ни два месеца! рече тој.

Го облеа студена пот. Наеднаш го обзеде некој неискажан настап на гнев и тој ја грабна шагринската кожа викајќи:

- Баш сум глупак!

Потоа излезе, протрча низ градините и ја фрли амајлијата на дното на еден бунар.

- Нека биде што и да биде!... рече тој. Нека одат по ѓаволите сите тие глупости!

Рафаел, значи, се предаде на љубовната среќа и живееше слободно со Полина. Нивното венчавање, одложувано поради извесни пречки, малку занимливи за раскажување, требаше да се изврши во првите мартовски денови. Се беа запознале добро и не се сомневаа во себе; среќата им ја откри сета сила на нивната љубов; никогаш страста не беше соединила толку целосно две души, две природи. До колку што се запознаваа подобро, до толку се сакаа повеќе; и кај едниот и кај другиот иста нежност, иста срамежливост, иста сладост, онаа најслатката, ангелската страст. На нивното небо немаше никакви облаци. Наизменично, желбите на едниот важеа како закони на другиот. Бидејќи и обајцата беа богати, немаше ќуд што не можеа да ја задоволат, па според тоа и немаа никаква ќуд. Особениот вкус, чувствување на убавото, вистинската поезија, ја украсуваа душата на сопругата. Ги презираше женските дрангулии, насмевката на нејзиниот пријател ѝ изгледаше поубава од сите персиски бисери, а муслинот и цвеќето беа нејзините најскапи накити. Полина и Рафаел го избегнуваа, впрочем, друштвото, самотијата им беше толку убава и богата! Безделниците ја гледаа секоја вечер оваа прекрасна двојка во Италијанскиот театар или во Операта. Ако најпрвин некои зли јазици ги занимавале салоните на нивна сметка, наскоро бранот на настаните што го зафати Париз, ги фрли во заборав невините љубовници. Најпосле како некое извинување за пуританците, се објави нивното венчавање, а послугата им беше молчалива случајно. И така никаква мошне зајадлива пакост не ја помати нивната среќа.

Кон крајот на февруари, кога поради неколку убави денови светот можеше да поверува во пролетните радости, едно утро Полина и Рафаел појадуваа заедно во малата стаклена градина, некој вид салон полн со цвеќиња, откаде што можеше да се влезе во градината. Кроткото и бледо зимско сонце чии зраци се прекршуваа низ ретките честаци, го загреваше воздухот. Очите им ги освежуваа силните спротивности на разновидни лисје, боите на расцветаните китки и игрите на светлостите и сенките. Кога целиот Париз се грееше крај мрачните камини, младенците се смееја под цветовите на камелиите, јоргованот и цветните грмушки. Нивните весели лица се издигнуваа над нарцисите, момината солза и бенгалските ружи.

Во таа прекрасна и бујна стаклена градина, нозете газеа по африканската рогозина што се шаренееше како килим. На ѕидовите тапетирани со зелен цвилих немаше ни трага од влага. Мебелот беше навидум грд, но мазната надворешност му блескаше од чистота. На столот клечеше млад мачор, каде што го привлече миризбата на млекото. Полина го мачкаше со кафе, си играше со него и не му даваше кајмак, дозволувајќи му само да го намириса, за да го научи на трпеливост и да продолжи со задевање. Таа гласно се смееше на секоја негова гримаса и постојано се шегуваше за да му попречи на Рафаела да чита весник што десет пати му испаѓаше од рацете. Во таа утринска глетка имаше во изобилство среќа што не може да се искаже како во сè што е природно и вистинско. Рафаел се преправаше постојано како да го чита својот весник, а кришум ја посматраше Полина како го задева мачорот, својата Полина во долгиот утрински фустан, што слабо ѝ го криеше телото, својата Полина со недотерана коса, Полина на која и се гледаше белото ноџе со сини жилички, во влечка од црно кадифе. Милина беше да се погледне во тој домашен фустан, прекрасна како Вестхоловите фантастични личности117. Личеше истовремено и на девојка и на жена. Можеби повеќе девојка отколку жена, таа уживаше во неподвижно блаженство, а од љубовта ги познаваше само нејзините први сладости. Кога Рафаел, целиот предаден на слатките мечтаења, беше го заборавил својот весник, Полина го грабна, го стутка, направи од него топка, ја фрли во градината, а мачката се стрча кон политиката којашто како и секогаш, се вртеше околу себе. Кога Рафаел, кого го беше занесла оваа прекрасна глетка, сакаше да продолжи да го чита весникот и ја подаде раката да го подигне весникот кого веќе го немаше, обајцата прснаа во простодушна и весела смеа што се одгласуваше како песната на птиците.

- Љубоморна сум на весникот - рече таа бришејќи ги солзите што ѝ ги предизвика детската насмевка. - Зар тоа не е неверство - продолжи таа, станувајќи наеднаш жена - кога во мое присуство ги читаш руските прокламации и повеќе ја сакаш прозата на цар Николај од љубовните зборови и погледи?

- Не читав, мили мој ангеле, туку те посматрав.

Во тој миг се слушнаа близу до градината, тешки чекори на градинарот, под чии потковани цокули крцкаше песокта по патеките на градината.

- Простете, господин маркиз, и вие госпоѓо, ако ве прекинувам. Ви донесувам реткост каква што не сум видел никогаш. Извлекувајќи пред малку, да простите, кофа со вода, го извадив ова чудно морско растение! Еве го! Мора да е многу свикнато на вода, зашто не беше ни најмалку мокро ни влажно. Беше сето суво како дрво и меко. Бидејќи господинот маркиз е секако поучен од мене, мислев дека треба да му го донесам и дека ќе го занимава.

И вратарот му ја покажа на Рафаела неумоливата шагринска кожа чија површина не изнесуваше ни шест квадратни палци.

- Благодарам, Ваниере - рече Рафаел - Ова нешто е многу чудно.

- Што ти е, ангеле мој? Си пребледнал! - извикна Полина.

- Оставете нè, Ваниере.

- Ме плаши твојот глас - продолжи девојката - толку е изменет... Што ти е, што чувствуваш? Каде те боли? Тешко ти е! - Лекар! - извикна таа. Жонатас, на помош!

- Молчи, драга Полина - одговори Рафаел кому му се поврати ладнокрвноста. - Да излеземе. Крај мене се наоѓа некаков цвет чија миризба ми штети. Можеби ова врбово.

Полина јурна кон невиното растение, го грабна за стеблото и го фрли во градината.

- О! ангеле! - извикна таа стегајќи го Рафаела со прегратка силна како нивната љубов, принесувајќи му ги копнежливо и кокетно, да ги бакне своите црвени усни - кога те видов како бледнееш, знаев дека нема да те преживеам, зашто без тебе немам живот. Мој Рафаеле, префрли ја раката преку мојов грб! Уште чувствувам морници. Ми студи. Усните ти се жешки. А рацете?... мраз - додаде таа.

- Баш си луда! - извикна Рафаел.

- Поради што е оваа солза? Пушти ме да ја испијам.

- О, Полина, Полина, ти ме сакаш премногу!

- Рафаеле, во тебе се случува нешто необично?... Биди искрен, наскоро ќе ја дознам твојата тајна. Дај ми го тоа - рече таа земајќи ја шагринската кожа.

- Ти си мојот џелат! - извикна момчето фрлајќи страшен поглед на амајлијата.

- Колку ти се изменил гласот! - рече Полина и го испушти кобниот симбол на судбината.

- Ме сакаш ли? - праша Рафаел.

- Те сакам ли? Какво е тоа прашање?

- Тогаш, остави ме, оди си!

Кутрата Полина излезе.

- Што! извикна Рафаел кога остана сам - треба да верувам во некој вид Мане, Тесел, Фарес118, денес во векот на просветеност во кој дознавме дека настанале со кристализацијата на јагленот, во време кога се објаснува сè, кога полицијата би извела пред суд некој нов месија, а неговите чуда да ги поднесе на Академијата на науките заради испитување во време кога веруваме само во потписите на нотарот?... Не, жими бога! Нема никогаш да поверувам дека најголемото битие може да ужива во мачењата на едно чесно суштество... Да ги прашам научниците.

Тој набрзо пристигна меѓу Винарскиот пазар, тој огромен склад на буриња и Салпетрир, тој огромен расадник на испијувањето, пред едно мало мочуриште каде што пловеа пајките, важни по реткоста на расата. Нивните разнообразни бои, слични на прозорците во катедралата, блескави на сонцето. Сите пајки на светот се беа собрале тука да гракаат, да се играат во водата, да лазат и да создадат некој вид собрание за пајки, собрани против својата волја, но за среќа, без устав и политички принципи. Тука живееја засолнети од ловците, во присуство на природонаучниците кои ги посматраа понекогаш.

- Тоа е господин Лаврие - му рече чуварот на Рафаела, кој се распрашуваше за тој најголем зоолог.

Маркизот здогледа еден мал човек кој посматраше две пајки, длабоко потонат во мудри размислувања. Тој научник, на средни години, имаше миловидно лице, што љубезното однесување го правеше уште помиловидно. Но, сета негова појава оставаше впечаток на човек што целосно ѝ се беше посветил на науката. Периката му беше изгребана и чудно завратена, под неа се гледаше една црта од бела коса. Таа оддаваше пронаоѓачка страст, што, како сите страсти нè оттргнува толку силно од предметите на овој свет што губиме свест за себе. Рафаел, како научник, и истражувач, му се восхитуваше на овој природонаучник, чиишто бдеења беа посветени на проширувањето на човековото знаење, и кој дури и со своите заблуди ја зголемуваше славата на Франција. Меѓутоа, некоја гиздавица сигурно би се насмеала кога би видела како му беа паднале панталоните под риѓестиот елек. Тоа растојание, впрочем, скромно го исполнуваше кошулата што беше ја истуткал добро при наизменичното спуштање и дигање во време на своите загадочни посматрања.

По првите зборови на учтивост, Рафаел сметаше дека треба со неколку излитени збора да ги пофали пајките на господин Лаврије.

- О, имаме пајки во изобилност - одговори природонаучникот. - Тој вид, впрочем, како што знаете, без сомнение, е најбогат меѓу пајките. Тој започнува со лебедите, а завршува со пајките зензен, опфаќајќи сто седум многу различни подвидови што имаат свое име, свои нарави, свои родни краишта, свој лик, и кои не личат меѓу себе повеќе од белец спрема црнец. Навистина, господине, кога ќе изедеме некоја пајка, обично не мислиме на знаењето...

Запре кога здогледа една прекрасна мала пајка што се качуваше на брегот од реката.

- Тоа е лебед со ѓердан, сирак од Канада, што дојде од далечниот свет да ни ги покаже своите темни и сиви пердуви и својот мал црн ѓердан. Погледнете, почесто... Она пак, таму, е прочуена пајка со ситни меки пердуви, или ајдер, на кои спијат нашите женички. Баш е прекрасна! Кој не би се восхитувал на нејзиното малечко бело црвеникаво меше, на нејзиниот зелен клун? Пред малку бев сведок на спарувањето во кое изгубив секаква надеж. Спарувањето испадна доста среќно, и ќе го очекувам резултатот со голема нестрпливост. Се надевам дека ќе го добијам сто триесет осмиот вид, на кој можеби ќе му го дадам моето име! Еве ги новите сопружници - рече тој покажувајќи две пајки: - белоглавата пајка (anas albifrons) и крупниот патор свиркар (Бифоновиот anas ruffina). Долго се двоумев меѓу пајката свиркар, пајката со бели веѓи и пајката лажичар (anas clypeata). Погледнете, она е лажичарот, оној голем немирник во темно црна боја, со зеленикав врат што толку прекрасно се прелева. Но, господине, пајката свиркар беше со пуфка; тогаш ќе разберете дека повеќе не се двоумев. Овде ни недостасува само шарената пајка со црна шапка. Оние господа еднодушно тврдат дека таа пајка всушност е гроготовец со свиткан клун. Што се однесува до мене...

Тој направи прекрасно движење што изразуваше во исто време скромност и гордост на научник, гордост полна со тврдоглавост, скромност полна со самољубивост.

- Јас не мислам така - додаде тој. - Гледате, драг господине, дека овде не се забавуваме. Јас работам сега на монографијата за видот на пајките... Но, со што можам да ве услужам?

Одејќи кон една прекрасна куќа, што се наоѓаше во улицата Буфон, Рафаел му ја предаде на господин Лавриј шагринската кожа на испитување.

- Го познавам овој производ - рече најпосле научникот, откако ја испита амајлијата преку лупа; тој служел за капак на некоја кутија. Шагринот е многу стар! Денес книговесците со задоволство се служат со галиш. Галиш е, како што знае секој, кожата на Raja sephen, некоја риба од црвеното море.

- Но ова парче, бидејќи сте толку љубезен...?

- Ова е друга работа, продолжи научникот прекинувајќи го: меѓу галишата и шагринот постои, господине, разлика колку меѓу океанот и земјата, меѓу рибите и четириношците. Меѓутоа, кожата од риба трае подолго отколку кожата на животните кои живеат на копното. Ова е - рече тој покажувајќи ја амајлијата - како што знаете секако, еден од најчудните зоолошки производи.

- Навистина? - извикна Рафаел.

- Господине - одговори научникот оптегнувајќи се на столот со потпирач - ова е магарешка кожа.

- Знам - одговори момчето.

- Во Персија - одговори природонаучникот - постои едно многу ретко магаре, диво магаре на старите народи, equus asinus, татарски кулан. Палас119 одеше да го проучува и го воведе во науката. Тоа животно навистина долго е сметано за баснословно. Тоа, како што знаете, е прочуено во Светото писмо. Мојсеј забранил да се спарува со својот вид. Но дивото магаре е уште попрочуено по блудот што се вршеше над него, за што зборуваат често библиските пророци. Палас, како што знаете секако, вели во своите Аст. Ретгор., тетратка II, дека се тоа чудни настраности, кај Персијците и Ногајците, и сега со убедување ја сметаат како сигурен лек против болките во коските и ишијасот. Ние, бедните парижани, немаме поим за тоа! Музејот нема диво магаре. Навистина прекрасно животно! - продолжи научникот. - Полно е со тајни. Очите му имаат некое одбивно ткиво на кое ориенталците му припишуваат волшебна моќ. Кожата му е поелегантна и помазна од кожата на нашите најубави коњи. Избраздена е со линии, повеќе или помалку со жолто-црвена боја, и многу личи на кожата од зебра. Влакното има нешто меко, брановидно и мрсно при допирот. Погледот му е одреден и остар како на човекот. Малку е поголемо од нашите најубави домашни магариња, и необично е храбро. Ако е нападнато случајно, сјајно се брани од најкрвожедните животни. Брзината може да му се спореди само со летањето на птиците. Дивото магаре, господине, би ги победило во трчање најдобрите арапски и персиски коњи.

Според таткото на совесниот доктор Нибур120 - чијашто неодамнешна смрт ја оплакуваме, вие тоа секако го знаете, средната брзина на обичното одење на овие прекрасни суштества изнесува седум илјади геометриски чекори на час. Според нашите дегенерирани магариња не можеме да се здобиеме со претстава за тоа самостојно и нескротливо магаре. Подвижно е и живо, главата му е умна и фина, појавата му е прекрасна, а движењата полни со кокетност! Тоа е царот на животните на Исток. Турските и персиските празноверци му припишуваат дури и таинствено потекло, а името на Соломон се спомнува во приказните на тибетските и татарските раскажувачи за подвизите на овие благородни животни. Накусо, припитоменото диво магаре вреди многу богатство. Речиси е невозможно да се фати во планина каде што скока како срничка, и изгледа дека лета како птица. Басната на крилестите коњи, за нашиот Пегаз, сигурно е настаната во тие земји, каде што овчарите често можеле да го гледаат дивото магаре како скока од карпа на карпа. Магарињата за јавање, кои се добиени во Персија со спарувањето на магарицата со припитоменото диво магаре, се сликани во црвена боја, според едно прастаро предание. Тоа можеби дало повод за нашата поговорка: „Злобен како црвено магаре“. Тогаш кога во Франција не се посветувало никакво внимание на природознаењето, некој патник, мислам, довел во нашава земја едно од овие необични животни кои многу тешко го поднесуваат ропството. Оттаму оваа поговорка! Кожата, што ми ја предадовте - продолжи научникот - е кожа на дивото магаре. Не се согласуваме околу потеклото на нејзиното име. Едни тврдат дека Шагри е турски збор, а други мислат дека Шагри е град во кој кожата на тоа животно се подложува на хемиска подготовка што Палас ја опишал мошне добро и кое ѝ ги дава оние особени зрнца на кои им се восхитуваме. Мартеленс ми пишуваше дека Шагри е некој поток...

- Ви благодарам, господине, што ми дадовте информации што би можеле да му послужат на некојси дон Калме121 за одлична забелешка, кога би постоеле уште бенедиктанците. Но имав чест да ви напомнам дека ова парче кожа било првобитно големо како... оваа мапа, рече Рафаел покажувајќи му на Лаврие отворен атлас, но за последните три месеца значително се собра.

- Убаво - одговори научникот - разбирам. Господине, секоја кожа на првобитните органски суштества е подложна на природно пропаѓање, што е поимливо, а чија брзина зависи од атмосферските влијанија. Дури и металите забележливо се собираат, зашто инженерите забележале мошне големи простори меѓу едрите камења што првобитно ги држеле железните лостови. Науката е неизмерна, а човечкиот живот мошне кус. Затоа и не вообразуваме дека ги познаваме сите природни појави.

- Господине, продолжи Рафаел речиси збунет - простете ми што ќе ви го поставам и ова прашање. Сигурен ли сте сосема дека оваа кожа е подложна на обичните природни закони, и дека може да се шири?

- Сосема сигурен!... А, по ѓаволите... - извикна господин Лаврие обидувајќи да ја развлече амајлијата. - Но, господине, додаде тој, кога би сакале да појдете до Планшет, прочуениот професор по механика; тој навистина ќе умее да ја смекне и да ја растегне оваа кожа.

- Ах господине, ми го спасувате животот!

Рафаел се поздрави со учениот професор и истрча кај Планшет, оставајќи го добриот Лаврие во неговиот кабинет полн со тегли и суви растенија. И не знаејќи, тој ја понесе од оваа посета целата наука на луѓето: номенклатурата! Добриот Лаврие личеше на Санчо Панса кога му ја раскажувал на Дон Кихот приказната за козите. Се забавуваше со броење и нумерирање на животните. Сега се наоѓаше на работ од гробот и одвај познаваше еден мал дел од неизмерното мноштво на големото стадо кое господ, не знаеме зошто, го фрли во морето на световите. Рафаел беше задоволен.

- Ќе го задржам своето магаре - извика тој.

Стерн кажа пред него: „Ако сакаме да доживееме старост, треба да го штедиме своето магаре“. Но добитокот е толку ќудлив!

Планшет беше висок и слаб човек, вистински поет кој постојано е задлабочен во размислување и непрестајно гледа во бездна, имено во движењата. Простиот народ ги смета налудничави тие возвишени духови, тие несфатени луѓе кои живеат не водејќи ни најмалку грижа за раскошот и светот, кои поминуваат цели денови во пушење згаснати цигари, или доаѓаат во салоните понекогаш слабо закопчани. Еден ден, по долго испитување на празниот простор, или натрупување на Н под Аа-Gg, успеваа најпосле да анализираат некој природен закон или да растават некој најпрост принцип; тогаш масата одеднаш се восхитува на некоја нова машина или на некое возило чија едноставна конструкција изненадува и збунува! Скромниот научник се насмевна и им вели на своите обожаватели: „Што зборував? Ништо. Човекот не ја измислува силата, туку ја управува, а науката се состои во имитирање на природата.“

Рафаел го затекна механичарот забоден на обете нозе, сличен на обесен човек кој паднал вертикално под бесилката. Планшет посматраше топка од ахат, што се тркалаше под еден сончалник, очекувајќи да запре. Клетникот немаше ни одликувања ни пензија, зашто не умееше да ги искористи своите пророштва. Беше среќен што живее во очекувањето некој пронајдок. Не мислеше ни на славата ни на светот, ни на самиот себе, и живееше во науката за науката.

- Тоа е необјасниво - извика Планшет. - Ах! господине - продолжи тој, кога го забележа Рафаела - ваш сум покорен слуга. Како е мама?... Посетете ја мојата жена.

- И јас можев вака да живеам! - помисли Рафаел, и го тргна научникот од мечтаењето прашувајќи го како да влијае врз амајлијата.

- Можете да ѝ се смеете на мојата лековерност, господине - рече маркизот завршувајќи - не сакам ништо да скријам пред вас. Ми се чини дека оваа кожа има некоја отпорна сила што не може ништо да ја совлада.

- Господине - рече Планшет - луѓето од високото општество гледаат на науката лекомислено, сите речиси ми го зборуваа она што некој гиздавец му го рекол на Лаланд122 кога му дошол по затемнувањето со неколку госпоѓи: „Бидете толку љубезни и почнете од почеток.“ Каков ефект сакате да постигнете? Задача на механиката е да ги употребува законите на движењето или да им го насети дејствувањето. Што се однесува до сушноста на движењето, ви изјавувам скромно дека не сме во состојба да ја објасниме. Кога со тоа сме се помириле, забележавме неколку постојани појави што го управуваат движењето на цврстите и течните тела. Репродуцирајќи ги творечките причини на тие појави, ние можеме да ги пренесуваме телата, да им даваме погонска сила и одредена брзина, да ги фрламе, да ги делиме едноставно или во бесконечност, или да ги кршиме или да ги претвораме во прав. Можеме да ги извиткуваме, да ги вртиме, да ги преиначуваме, да ги стегаме, да ги шириме, да ги растегаме. Таа наука се засновува врз еден единствен факт. Ја гледате ли оваа топка - продолжи тој - Еве ја овде на оваа плоча. А сега, ене ја таму. Како го нарекувате вие ова дејствите, што е толку природно физички, а за човечкиот ум толку необично? Движење, смена на местото? Колку многу суетност е скриена под зборот! Дали името е решение? Меѓутоа, врз тоа се засновува целата наука. Нашите машини го употребуваат или разглобуваат тоа дејствие, тој факт. Оваа незначителна појава, применета врз масите, би можела да го дигне во воздух целиот Париз. Ние можеме да ја зголемиме брзината на сметка на силата, и силата на сметка на брзината. Што се силата и брзината? Нашата наука не е во состојба да го каже тоа, како што не е во состојба да создаде движење. Движењето, какво и да е, е огромна моќ, а човекот не ги пронаоѓа моќите. Моќта е една, како и движењето, што е сушност на моќта. Сè е движење. Мислата е движење. Природата е движење. Смртта е движење чии граници малку ни се познати. Ако е вечен господ, верувајте дека постојано е во движење. И господ можеби е движење. Ете затоа движењето е необјасниво како и тој; како тој длабоко, без граници, несфатливо, недопирливо. Кој кога и да е се допрел, го сфатил или го измерил движењето? Ги чувствуваме неговите дејства, а не го гледаме. Можеме дури и да ги одрекнуваме, како што го одрекнуваме господа. Каде? Каде не е? Откаде потекнува? Каде му е почетокот а каде крајот? Не како факт, нејасно како апстракција, истовремено обвиткува, не стега, а ни избегува. Тоа е очигледно причина и последица. Во него како и во нас е потребниот простор, а што е простор? Самото движење ни го открива. Без движењето просторот е само бесмислен збор. Нерешливиот проблем, сличен на празниот простор, на создавањето, на бесконечноста, движењето ја збунува човековата мисла и сè што човекот може да сфати тоа е дека никогаш нема да го сфати. Меѓу секоја точка што оваа топка ќе ја заземе наизменично во просторот - продолжи научникот - се наоѓа бездна за човечкиот разум, бездна во која падна Паскал. За да влијаете врз непознатата материја што сакате да ја подложите на некоја непозната сила, треба прво да ја испитаме таа материја. Според нејзината природа, таа или ќе се здроби под некој удар или ќе го издржи. Ако се раздели, а вие не сте имале намера да ја разделувате, нема да ја постигнеме поставената цел. Сакате ли да ја стегнете, потребно е да го пренесете движењето на сите делови на материјата, така што рамномерно ќе го намалите растојанието што го дели. Сакате ли да ја растегнете, мораме да настојуваме на секој молекул да му ја дадеме истата ексцентрична сила; зашто, без точната употреба на овој закон, ќе се наруши врската. Движењето, господине, знае за безбројни форми и состави. Што сте решиле?

- Господине - одговори нестрпливо Рафаел - барам некаков притисок, што би бил доволно силен неограничено да ја растегне оваа кожа...

- Бидејќи материјата е ограничена - одговори математичарот - таа не може да се растегне неограничено, но притисокот неминовно ќе ја зголеми нејзината површина на сметка на дебелината; таа ќе се истенчува сè додека не ќе почне да исчезнува материјата...

- Ако го сторите тоа, господине, извика Рафаел, ќе добиете милиони!

- Би ви ги откраднал парите - одговори професорот ладнокрвно како некаков Холанѓанец. - Ќе ви опишам со неколку зборови една машина што би го смачкала и самиот господ како мушичка. Таа би можела да го претвори човекот во хартија за впивање, во човек со чизми, мамузи, врска, шапка, злато, накити, во сè...

- Ама е тоа некаква ужасна машина!

- Наместо да ги фрлаат своите деца во вода, Кинезите така би требало да ги употребуваат корисно, продолжи научникот, не мислејќи на обѕирите што човекот ги има кон своите потомци.

Целиот обземен од својата мисла, Планшет зеде една празна саксија, дупната на дното, и ја донесе на плочата на сончалникот. Потоа отиде во едно катче на градината да донесе малку глина. Рафаел остана восхитен како дете на кое одгледувачката му раскажува некоја бајка. Кога ја спушти глината на плочата, Планшет го извади од џебот градинарскиот нож, отсече две гранки од бозел, и почна да дува за да им го истера срцето, како Рафаел да не беше тука.

- Ете ги деловите на машината - рече тој.

Тој со помош на алка од глина ја прицврсти едната од дрвените цевки за дното на саксијата, така што дупката од бозелот се поклопуваше со дупката од саксијата. Би кажале дека е тоа некое огромно луле. Потоа ја размеси по плочата наслојката на глина во форма на лопата, го стави врз саксијата најширокиот дел и ја прицврсти гранката од бозел за делот што претставуваше рачка. Најпосле стави малку глина на крајот на цевката од бозел и тука ја забоде втората шупликава гранка, сосема исправено, правејќи друга алка за да ја соедини со хоризонталната гранка, така што воздухот или некоја течност можеа да циркулираат во оваа на брза рака скрпена машина, и да течат, низ надворешниот канал, од устата на исправената цевка до празната саксија.

- Господине - му рече тој на Рафаел, сериозно како некој академик кога држи пристапна беседа - овој апарат е еден од најчудесните изуми на големиот Паскал123.

- Не разбирам ништо.

Научникот се насмевна. Потоа симна од една овошка шишенце во кое неговиот аптекар му беше испратил течност за фаќање мравки; му го скрши дното, направи од него инка, внимателно ја прицврсти во дупката на шупликавата гранка што ја беше зацврстил исправено во глината, кон големиот резервоар што го претставуваше саксијата. Потоа со кантата за полевање тури во инката толку вода колку што беше потребно да се наполни до истата височина и големата саксија и малата тркалеста цевка од бозел... Рафаел мислеше на својата шагринска кожа.

- Господине - рече механичарот - водата и денес се смета за тело што не може да се стисне, не заборавајте го тој основен принцип. Сепак се стега, но толку малку што нејзината моќ на собирање мораме да ја сметаме за ништожна. Ја гледате ли површината на водата што пристигнала до работ на саксијата?

- Да, господине.

- Тогаш, замислете дека оваа површина е илјада пати поголема отколку што е устата на цевката од бозел низ која ја сипавме течноста. Погледнете, ја кревам инката...

- Добро.

- Значи, господине, на кој и да е начин ако ја зголемам зафатнината на оваа маса сипувајќи уште вода низ устата на малата цевка, тогаш течноста, приморана да паѓа низ цевката, ќе се качува во резервоарот што го претставува саксијата, сè додека не дојде до истата височина во двата сада...

- Тоа е очигледно, извикна Рафаел.

- Но оваа разлика постои - продолжи научникот: - ако тенкиот столб на водата, што е додаден во малата исправена цевка, покаже во неа сила еднаква, да кажеме, на тежината на една фунта, а бидејќи нејзиното дејство точно ќе се пренесе на течната маса и ќе влијае на сите точки на нејзината површина во саксијата, тогаш тука ќе се појават илјада столбови вода кои, стремејќи се да се кренат како да ги потиска некоја сила еднаква на силата што ги соборува течностите во исправената цевка од бозел, неминовно ќе произведе тука - рече Планшет покажувајќи му го на Рафаела отворот на саксијата - сила илјада пати поголема од силата што е внесена тука.

И научникот му ја покажа со прст на маркизот дрвената цевка забодена исправено во глината.

- Тоа е сосема просто - рече Рафаел.

Планшет се насмевна.

- Со други зборови - продолжи тој со упорна логика што им е својствена на математичарите - потребно е, за да се сопре навлегувањето на водата, да се развие, на сите делови на големата површина, сила еднаква на силата што дејствува во исправената цевка; но со таа разлика, што, ако столбот на течноста во неа е висок една стапка, илјада мали столбови на големата површина ќе се качат само многу малку. А сега - рече Планшет, крцкајќи со своите цевки - да го замениме овој мал и смешен апарат со доволно силен и просторен. Поклопете ја сега течната површина на големиот резервоар со силна и подвижна плоча и ставете спроти неа една друга, многу отпорна и цврста; ако ми дозволите покрај тоа да можам на масата постојано да ѝ додавам вода низ исправената цевка, предметот, ставен меѓу две цврсти рамнини, неминовно мора да попушти под постојаниот и огромен притисок. Непрестајното уфрлување вода низ малата цевка е ништожност во махинација, а исто така и пренесувањето на притисокот на течната маса врз металната плоча. Доволни се два подвижни клипа и неколку вентили. Сфаќате ли сега, драги господине, - рече тој, фаќајќи го Рафаела за рака - дека нема таква материја, што не би морала да се рашири, кога би се нашла меѓу тие два постојани отпора?

- Што! писателот на Провинциските писма124 го измислил...? - извикна Рафаел.

- Тој лично, господине. Механиката не познава ништо попросто и поубаво. Врз основа на спротивниот принцип или способноста на водата да се шири, е конструирана парната машина. Но водата е растеглива само до извесен степен, додека нејзината нестивнатост, како некоја негативна сила, е бескрајна неминовна.

- Ако може да се рашири оваа кожа - рече Рафаел - ви ветувам дека ќе му подигнам огромен споменик на Блез Паскал, дека ќе установам награда од сто илјада франкови, што ќе се доделуваат на секои десет години, за решавање на најважните проблеми на механиката, дека ќе им дадам мираз на вашите роднини и, најпосле, дека ќе подигнам сиромашки дом за лудите или за паднатите во сиромаштво математичари.

- Тоа би било многу корисно - одговори Планшет. - господине - продолжи тој мирно како човек кој живее во чиста духовна област - утре ќе отидеме до Шпигхалтер. Тој почитуван механичар токму сега, според моите планови, изработил една усовршена машина со која и дете би можело да збие илјада снопови сено во една шапка.

- Утре ќе се видиме, господине.

- Утре.

- Па нека каже некој нешто лошо за механиката! - извика Рафаел. - Зар тоа не е најубавата наука? Оној другиот, со своите диви магариња, со своите поделби, со своите пајки, со своите родови и тегли полни со чудовишта, е способен да забележува, барем најмалку, билијардски погодоци во некаква кафеана.

Утредента, Рафаел, сиот радосен го посети Планшета, па отидоа заедно во Улицата на здравјето, чие име мирисаше на добро. Кај Шпигхалтер, момчето се најде во една огромна работилница каде што здогледа многу вжештени печки што боботеа. Тука се наоѓаше цело море огнови, шајки, клипови, шрафови, лостови, напречници, турпии, навртки, леано железо, дрво, вентили и челични лостови. Железната прав се лепеше за грлото. Во воздухот имаше железо; луѓето беа покриени со железо. Сè мирисаше на железо. Тоа беше живо, организирано, се претвораше во течност, се движеше и мислеше, добивајќи ги сите форми, покорувајќи им се на сите ќуди. Низ дувањето на мевовите, низ сè посилни удари на чеканите и фучење настанато поради вртењето, во кое ечеше железото, Рафаел пристигна во една голема просторија, чиста и добро проветрена, каде што можеше полека да се посматра огромната преса за која зборуваше Планшет. Се восхитуваше од некакви излеани предмети и железни лостови, споени со некакви неразорливи јадра.

- Ако ја завртите брзо седум пати оваа рачка - му рече Шпигхаутер покажувајќи му го шмркот од мазно железо - ќе се распрсне една челична штица во илјада деланки што ќе ви се забодат во нозете како игли.

- По ѓаволите! - извикна Рафаел.

Планшет самиот ја стави шагринската кожа меѓу две моќни преси, и, полн со онаа самоувереност што ја даваат научните уверувања, брзо ја заврте рачката.

- Легнете сите, зашто ќе загинеме! - згрме Шпигхалтер фрлајќи се на подот.

Стравотен трескот екна во работилницата. Водата, што се наоѓаше во машината, ја скрши цевката, шикна со страотно силен млаз што, за среќа, се истури врз една стара топилница, ја собори, ја сврте и ја свитка, како што обвиткува куќа воден оркан и ја однесува со себе.

- О! рече мирно Планшет - шагринот остана сосема цел! Господин Шпигхалтер, во железото се наоѓаше некаква пукнатина или некаков меѓупростор во големата цевка.

- Не, не, го познавам јас своето железо. Господинот може да си ја понесе својата кожа. Во неа е самиот ѓавол.

Германецот го грабна ковачкиот чекан, ја фрли кожата врз наковалната и со сета сила на разјарен човек тресна на амајлијата со толку стравотен удар каков што не одекна никогаш во неговата работилница.

- Ни да чуе - извикна Планшет мазнејќи ја непокорната кожа.

Дотрчаа работниците. Надзорникот на работниците ја зема кожата и ја стави меѓу вжештениот камен јаглен на една топилница. Наредени во полукруг околу огнот, сите нестрпливо го очекуваа дејството на еден огромен мев. Рафаел, Шпигхалтер, професорот Планшет, се наоѓаа сред овој внимателен куп од поцрнети лица. Кога Рафаел ги здогледа сите тие бели очи, тие глави посипани од правот на железото, тие црни облеки што светеа, тие влакнести гради, поверува дека се наоѓа во ноќен и фантастичен свет на германските балади. Надзорникот на работниците ја фати кожата со маша, откако ја држеше десет минути во оган.

- Дајте ми ја - рече Рафаел.

Надзорникот му ја подаде на Рафаела шегувајќи се. Маркизот ја опипа кожата со прстите: беше студена и мека. Се слушна ужасен крик, работниците избегаа. Валентин остана сам со Планшет во празната работилница.

- Тука навистина има нешто демонско! - извикна Рафаел во очајување. - Значи, никаква човечка моќ не може да ми даде ниеден ден повеќе?

- Господине, згрешив - одговори математичарот со тажен изглед. - На оваа необична кожа треба да се испроба дејството на машината за тенчење на металите. Каде ми беа очиве кога ја предлагав пресава!

- Јас го барав тоа - одговори Рафаел.

Научникот здивна како виновник што го ослободиле дванаесет поротници. Меѓутоа, заинтересиран од чудниот проблем што му го постави оваа кожа, тој размисли малку, па рече:

- Оваа непозната материја треба да се изложи на хемиски дејства. Да го посетиме Жафе. Можеби хемијата ќе има повеќе среќа отколку механиката.

Валентин го потера брзо коњот надевајќи се дека ќе го затекне прочуениот хемичар во лабораторијата.

- Па, стар пријателе, што прави хемијата? - рече Планшет, забележувајќи како седи во стол со потпирач и посматрајќи некаков талог.

- Спие. Ништо ново. Академијата, вистина, призна дека постои салицин, но салицин, аспарагин, вокелин, дигиталин, не се пронајдоци...

- Бидејќи не можете да ги измислите нештата - рече Рафаел - изгледа дека сте приморан да измислувате имиња.

- Така е, момче.

- Слушај - му рече професор Планшет на хемичарот. Обиди се да ни ја разделиш оваа материја. Ако во таа работа дојдеш до каков и да е принцип, однапред му давам име дијаболин, зашто пред малку, кога сакавме да ја стиснеме, уништивме една хидраулична преса.

- Да видиме, да видиме! - извика радосно хемичарот. - Тоа можеби ќе биде некој нов елемент.

- Господине - рече Рафаел - тоа едноставно е парче магарешка кожа.

- Господине... - рече сериозно славниот хемичар.

- Не се шегувам, одговори маркизот давајќи му ја шагринската кожа.

Баронот Жафе го стави врз кожата чувствителниот врв на јазикот, толку способен во обидувањето соли, киселини, базични соли, гасови, и рече откако ја обиде кожата:

- Нема никаков вкус! А сега да сипеме врз неа малку флуорна киселина.

Ни под дејство на оваа киселина, што толку брзо ги разорува животинските ткива, кожата не се измени ни најмалку.

- Ова не е шагрин! - извикна хемичарот. - затоа со ова таинствено и непознато нешто ќе постапиме како со минерал и ќе го суредиме кога ќе го ставиме во садот за точење на металите, во кој токму сега имам црвена поташа.

Жафе излезе, па набрзо се врати.

- Господине - му рече тој на Рафаела - дозволете ми да земам парченце од оваа ретка материја. Таа е многу чудесна...

- Парченце? извикна Рафаел. - Ни влакно. Впрочем, обидете се! - додаде тој тажно и подбивно во ист миг.

Научникот го скрши бричот кога сакаше да ја начне кожата. Тој потоа се обиде да ја раскине со силно празнење на електрицитетот, потоа го испроба дејството на волтиниот столб, и, најпосле громовите на неговата наука беа измамени од страшната амајлија. Беше седум часот навечер. Планшет, Жафе и Рафаел не забележуваа како минува времето и го очекуваа резултатот од последниот експеримент. Но на шагринот не му наштети ни страшниот удар на кој беше изложен благодарејќи на изразитото количество од соединенијата на хлор и азот.

- Пропаднав! - извикна Рафаел. - Тука господ ги вмеша своите прсти. Мора да умрам...

Тој ги остави и двајцата научника вчудовидени.

- Треба добро да внимаваме и да не раскажуваме во Академијата за ова што ни се случи, затоа што би ни се смееле колегите - му рече Планшет на хемичарот по долго молчење за време на кое се гледаа не решавајќи се да си кажат еден на друг што мислат.

- Обајцата научници личеа на христијани кои воскреснале од гробовите, а не го нашле господа на небото. Науката? Немоќна! Киселините? Бистра вода! Црвената поташа? Осрамотена! Волтиниот столб и громот? Две играчки! Хидрауличната преса се распука како стакло! додаде Планшет.

- Јас вдрувам во ѓаволот - рече баронот Жафе по кусо молчење.

- А јас во господа - одговори Планшет.

Обајцата останаа во своите улоги. За еден механичар, вселената е машина што бара работник. За хемијата, таа демонска наука што раствора сè, светот е гас што може да се движи.

- Не можеме да го одрекуваме фактот - продолжи хемичарот.

- Е! за да не утешат, господата доктринари ја создадоа оваа маглива аксиома: глуп како факт.

- Твојата аксиома - одговори хемичарот - личи на факт кој е глуп.

Почнаа да се смеат, и вечераа како луѓе кои во едно чудо гледаат уште само некаква појава.

Кога се врати дома, Валентин беше обземен од страшен бес. Не веруваше веќе во ништо, мислите му се матеа, се вртеа и се движеа во главата како кај секој човек кога ќе се најде пред некоја невозможност. Тој со задоволство поверува во некаков невидлив недостаток во машината на Шпигхалтер, немоќта на науката и на огнот не го чудеа; но го ужасуваше еластичноста на кожата кога ја држеше в рака и нејзината цврстина кога разурнувачките средства со кои располага човекот беа вперени на неа. Поради тој неоспорен факт му се вртеше во главата.

- Луд сум - зборуваше во себе. - Иако од изутрина не сум каснал ништо, не сум ни гладен ни жеден, а во градите чувствувам оган од кој изгорев...

Тој ја врати шагринската кожа во рамката во која беше до неодамна; и, откако ги одбележа со црвено мастило сегашните рабови на амајлијата, седна во столот со потпирач.

- Веќе е осум часот! - извика тој. - Овој ден помина како некаков сон.

Се потпре на рачката од фотелјата, ја потпре главата на левата рака, и остана така, потона во мрачни размислувања, во оние мисли што го расточуваат човекот, а чија тајна ја однесуваат со себе осудените на смрт.

- Ах! Полина - извика тој. - Кутро дете! Има бездни преку кои не може да прелета љубовта и покрај своите силни крилја.

Во тој миг тој слушна сосема јасно придушена воздишка и, благодарение на една од најтрогателните предности на страста, го препозна дишењето на својата Полина.

- Ох! - рече тој во себе - тоа е мојата пресуда. Да е тука, би сакал да умрам во најзината прегратка.

Една простодушна и радосна смеа. Тој ја сврте главата кон креветот и низ проѕирните завеси го забележа лицето на Полина. Се смееше како дете среќно поради неуспешната немирнотија. Нејзината прекрасна коса правеше безбројни кадри врз рамењата. Личеше на бенгалска ружа.

- Го заведов Жонатас - рече таа. - Зар овој кревет не ми припаѓа мене, на твојата жена? На карај ме, мили мој, сакав само да спијам близу до тебе, да те изненадам. Прости ми ја оваа лудост.

Таа скокна од креветот како мачка, и блескава во превезот од муслин, му седна на Рафаела на колена.

- За каква бездна зборуваше љубов моја? - праша таа, а челото ѝ доби загрижен изглед.

- За смртта.

- Ме мачиш - одговори таа. - Има мисли со кои ние, кутрите жени, не можеме да се помириме, тие нè убиваат. Не знам дали тоа доаѓа поради нашата силна љубов или поради недостиг на храброста. Не ме плаши смртта - продолжи таа смеејќи се. - Би била среќна да умрам заадно со тебе, утре наутро, со последниот бакнеж. Би ми се сторило дека живеам повеќе од сто години. Што пречи бројот на деновите, ако една ноќ, еден час, сме го изживеале животот полн со мир и љубов.

- Имаш право, небото зборува од твојата волшебна уста. Дај да те бакнам, па да умрема заедно - рече Рафаел.

- Добро, да умреме, одговори таа смеејќи се.

Околу девет часот изутрина, сватлината се проби низ ролетните. Муслинот на завасите ја слабееше сватлината, но сепак можеа да се видат богатите бои на ќилимот и прекрасниот мабел во собата во која починуваа љубовниците. Блескаа некои позлатени нешта. Еден сончев зрак гаснеше на меката перница што беше паднала на подот за време на љубовната игра. Фустанот на Полина, обесен на едно големо огледало, изгледаше како некое нејасно привидение. Убавите чевлиња лежеа далеку од постелата. Едно славејче долета на прозорскиот потпирач. Неговата милозвучна песна, и шумот на неговите крилја, што наеднаш ги рашири кога одлета, го разбудија Рафаела.

- За да умрам - рече тој довршувајќи ја мислата започната во сонот - потребно е незабележливо да биде повреден мојот организам, тој механизам од месо и коски, што го движи мојата волја, и што ја прави мојата личност. Лекарите мора да ги познаваат знаците на начнатата животна сила и да бидат во состојба да ми кажат дали сум здрав или болен.

Тој ја погледна својата заспана жена, што му ја држеше главата, и покажуваше така, и во сон, нежна љубовна грижа. Полина беше спружена милно како некакво дете, со лицето свртено кон него: изгледаше како да го гледа уште и како да му ја нуди прекрасната уста низ која минуваше еднолик и чист здив. Нејзините ситни и бисерни заби ја истакнуваа црвената боја на нејзините едри усни по кои блудеше насмевката. Руменината на нејзините образи беше свежа, а белината, речиси, побела отколку денот, кога беше највљубена. Нејзината милозлива небрежност, толку полна со доверба, ја соединуваше драгоста на љубовта и прекрасните чари на заспаното детство. Дури и најискрените жени се потчинуваат на извесни општествени обѕири што ги зауздуваат природните изливи на нивната душа; но сонот, изгледа, им ја враќа животната непосредност што го краси раното детство: Полина не се срамеше од ништо, како ни оние мили небески суштества чијшто разум уште не довел до промисленост во движењата и до тајните во погледот. Нејзиниот профил силно се истакнуваше на перниците од фин батист, а крупните тантелни ришеви, во нејзината расфрлана коса, ѝ даваа ѓаволест изглед. Но таа се беше успала со задоволство, нејзините долги трепки беа залепени на лицето како да треба да ги штитат очите од премногу силната светлина или да ѝ помогнуваат на душата кога се прибира и се обидува да задржи некоја совршена, но нетрајна сладост. Нејзиното мало и милно уво, бело и црвено, опколено со кичер коса и панделка од фина тантела, би залудело некој уметник, сликар, старец, а можеби би му го повратило разумот на некој лудак. Зар не е неискажана радоста да се гледа љубената како спие, насмеана во спокоен сон под ваша заштита, како ве сака дури и тогаш кога се чини дека престанува животот, и како уште ви ја нуди немата уста што ви зборува на сон за последниот бакнеж. Да гледате жена полна со доверба, полугола, но обвиткана во својата љубов како со наметка, невина во разузданоста; да се восхитувате на нејзините расфрлани фустани, на свилениот чорап што синоќа го собула брзо за да ви се допадне, на откопчаниот појас со кој ви докажува бескрајна доверба. Тој појас е цела поема. Жената - која ја штитевте, не постои повеќе, таа ви припаѓа, таа сте вие. Да ја измамите потоа, значи, да се раните себеси. Трогнат, Рафаел ја погледна таа соба полна со љубов, полна со спомени, во која светлината добиваше сладострасни бои, и ѝ се врати на таа жена со чисти, момински форми, која покрај тоа љубеше, и тоа само него. Посака да живее уште. Кога неговиот поглед се спушти на Полина, таа ги отвори очите како да ја засени сончевиот зрак.

- Добар ден, пријателе - рече таа смеејќи се. - Колку си убав, немирнику!

Тие две глави, осветлени со милност што доаѓаше од љубовта, младоста, самракот и тишината, личеа на оние божествени слики чиешто нетрајно магиско дејство им припаѓа само на првите денови на љубовната страст, како што беззлобноста и невиноста се својства на детството. Оф! тие пролетни и љубовни радости мораат да поминат исто така како и нашето детство и остануваат само во сеќавањето да не доведуваат до очај или да не тешат според ќудите на нашите скриени мисли.

- Зошто се разбуди? - праша Рафаел. - Толку уживав гледајќи те заспана. Плачев од среќа...

- И јас плачев ноќеска - одговори таа - посматрајќи те како спиеш, но не од радост. Слушај, мој Рафаеле, чуј ме! Кога спиеш, не дишеш чисто. Нешто ти шумоли во градите. Во сонот кашлаш некако суво и слабо, исто како мојот татко кој умре од офтика. Во шумот на твоите гради препознав некои невообичаени знаци на таа болест. Потоа имаше треска, сигурна сум во тоа, раката ти беше влажна и жешка... Љубен мој, ти си млад - додаде таа треперејќи - уште можеш да се лекуваш, ако, за несреќа... Но не - извика таа радосно - нема несреќа тука, болеста е прилеплива, велат лекарите.

Таа го обгрна Рафаела, го впи неговото дишење со бакнеж со бакнеж во кој се наоѓаше целата нејзина душа.

- Не сакам да живеам стара - рече таа. - Да умреме и двајцата млади и да патуваме на небото со полни раце цвеќе.

- Такви планови се прават секогаш кога сме здрави - одговори Рафаел и ги заринка рацете во косата на Полина.

Но тогаш го нападна стравотно кашлање, она длабоко и ѕвонливо кашлање, што би се кажало, дека излегува од мртовечки сандак од кој на болните им бледнее челото, кој ги тера да треперат испотени, откако пред тоа им ги вознемириле нервите, им ги растресло ребрата, им го изнемоштило 'рбетниот мозок, и го отромило целото тело. Рафаел легна полека, омален, блед, скршен како човек кој ја истрошил целата своја сила во последниот напор. Полина го погледна со неподвижни очи, ококорени од страв, и остана неподвижна, бледа и нема.

- Не смееме да правиме повеќе глупости, ангеле мој - рече таа. Сакаше да ги скрие од Рафаела страшните претчувства што ја обземаа. Таа го сокри со рацете лицето, зашто го здогледа страшниот скелет на СМРТТА. Главата на Рафаела беше помодрена како череп ископан од длабочините на некој гроб за да му послужи на некој научник за истражувања. Полина се сети на извикот што синоќа му се испушти на Рафаела и рече во себе:

- Да, има бездни преку кои не може да помине љубовта, туку мора да се закопа во нив.

Неколку дена по оваа очајна глетка, во едно мартовско утро Рафаел седеше во столот со потпирач. Околу него се наоѓаа четворица лекари кои го ставаа на светлина, крај прозорецот од спалната, и му го пипаа наизменично пулсот, го потчукнуваа, и го испитуваа навидум многу внимателно. Болниот сакаше да им ги погоди мислите толкувајќи ги и нивните движења и најмалите брчки на нивните чела. Овој поглед беше неговата последна надеж. Овие врвни судии требаше да му изречат пресуда за живот или за смрт. Затоа, за да го чуе последниот збор на човечкото знаење, Валентин ги повика најголемите авторитети на современата медицина. Благодарение на своето богатство и на своето име, пред него се наоѓаа три системи меѓу кои се движат знаењата на луѓето. Тројцата од тие лекари ја олицетворуваа сета медицинска филозофија, претставувајќи ја борбата што ја водеа спиритуализмот, анализата и некој подбивен еклектизам. Четвртиот лекар беше Орас Бјаншон, човек со голема иднина, можеби најистакнат меѓу новите лекари, мудар и скромен претставник на вредната младина, што се подготвува да ги наследи богатствата што ги натрупа за последните педесет години Париската школа, и што можеби ќе подигне споменик за кој минатите векови донеле толку разновиден материјал. Пријател на маркизот и на Растињак, тој последните денови го лекуваше Рафаела и му помагаше да одговара на прашањата што му ги поставуваа тројцата професори, на кои тој понекогаш им ги објаснуваше, со извесна упорност, знаците според кои му се чинеше дека се работи за офтика.

- Вие сте живееле без сомнение разуздан и расипнички живот? Сте се занимавале со тешки умствени работи? - го праша Рафаела оној славен лекар чија четириаголна глава, широкото лице и силниот состав навестуваа како да е посилен духовно од своите противници.

- Сакав да се отепам со развратниот живот, по тригодишна работа на едно големо дело со кое можеби ќе се позанимавате некој ден - му одговори Рафаел.

Прочуениот лекар мрдна со главата во знак на задоволство, и како да зборуваше во себе: „Бев уверен во тоа!“ Тоа беше славниот доктор Брисе, водачот на органистите, наследник на Кабанис125 и на Бишо, лекар од позитивистичката и материјалистичка школа, која гледа во човекот самостојно битие, подложен само на законите на сопственото устројство, а чии нормални состојби или штетни аномалии се објаснуваат со очигледни причини.

Брисе замолча на тие зборови и погледна на еден човек од среден раст чие црвено лице и огнени очи личеа на некој антички сатир. Тој внимателно и молчејќи го посматраше Рафаела, потпрен на аголот од прозорецот. Занесеник, полн со верба, доктор Камеристус, водач на виталистите и поетскиот бранител на Ван Хелмонтовата126 доктрина, тој во човечкиот живот виде еден возвишен и таен принцип, една необјаснива појава што им се подбива на хируршките ножеви, ја измамува хирургијата, кој не знае за аптекарските лекови, алгебарските равенки, анатомските докажувања, и им се смее на нашите напори; некој вид неопиплив и невидлив пламен, подложен на некој божествен закон, што знае да остане во некое тело, што науката го осудила на смрт, како што знае да го напушти организмот, полн со животна енергија.

Пакосна смеа блудеше на усните на третиот човек, доктор Могреди, прекрасен, но скептичен и подбивен дух, кој веруваше само во анатомскиот нож, кој му дозволуваше на Брисе да тврди дека може да умре и човек кој се чувствува одлично, и кој со Камеристус признаваше дека човекот може уште да живее по својата смрт. Тој наоѓаше нешто добро во сите теории, не усвојуваше ни една, тврдеше дека најдобриот систем во медицината е да се нема никаков систем и да се крепи на фактите. Панирж на лекарската школа, крал на посматрањето, тој голем истражувач и подбивач, тој човек на очајнички обидувања, ја испитуваше шагринската кожа.

- Би сакал да се уверам со сопствени очи за врската што постои меѓу вашите желби и нејзиното собирање - му рече тој на маркизот.

- Зошто? - извикна Брисе.

- Зошто? - повтори Камеристус.

- Ах, вие се согласувате - одговори Могреди.

- Тоа собирање е сосема природно - рече Камеристус.

- Навистина - одговори Могреди правејќи се важен додека му ја враќаше на Рафаел неговата шагринска кожа, стврднувањето на кожата е необјасниво, но, меѓутоа природната работа која, од создавањето на светот, ги доведува во очајување медицината и убавите жени.

Посматрајќи ги тројцата лекари, Валентин не забележа на нив никакво сочувствување спрема неговите патила. Сите тројца молчеа при секој одговор, го посматраа рамнодушно и го прашуваа без сожалување. Низ нивната учтивост пробиваше небрежност. Нешто поради нивната сигурност, нешто поради размислувањата, зборовите им беа толку ретки, толку рамнодушни што Рафаел помислуваше понекогаш дека се расеани. Само Брисе одговараше одвреме навреме: „Добро! Убаво!“ на сите очајни знаци на кои укажуваше Бјаншон. Камеристус беше потонал во длабоко мечтаење; Могреди личеше на комичен писател кој проучува два живи лика за поверно да ги пренесе на сцената. Лицето на Орас откриваше силна болка, возбуда полна со жалост. Тој многу малку време беше лекар за да можеше да биде нечувствителен пред болката и крај претсмртен одар. Тој не можеше да ги згасне во своите очи пријателските солзи што не му дозволуваат на човекот јасно да гледа, како војсководец, да го искористи мигот за победа не слушајќи ги пискотниците на претсмртниците. Откако останаа некаде околу половина час, земајќи, во некоја рака, мерка на болеста и на болниот, како шивачот што му зема мерка на момчето кога му нарачува венчална облека, кажаа по неколку излитени збора. Зборуваа дури и за политиката. Потоа сакаа да поминат во работната соба на Рафаел, да си ги соопштат еден на друг своите мисли и да соопштат пресуда.

- Господа - ги праша Валентин - зар не можам да присуствувам на вашето советување?

Брисе и Могреди се спротивставија живо и покрај навалувањето на болниот, не се согласија да се советуваат пред него. Рафаел се покори на обичајот, мислејќи дека ќе може да се поткраде во ходникот откаде што би можел лесно да го чуе лекарскиот разговор што ќе се води меѓу тројцата професори.

- Господа - рече влегувајќи Брисе - дозволете ми брзо да ви го кажам своето мислење. Не сакам ни да ви го наметнам, ни да го оспорите: пред сè, тоа е кратко и јасно, и произлегува од целосната сличност меѓу еден мој болен и личноста која требаше да ја прегледаме; потоа, мене ме чекаат во болницата. Случајот што го бара моето присуство толку е значаен што ќе ми простите прв што земам збор. Личноста со која се занимаваме исто така е преморена од умствена работа... - Значи, што работела таа, Орасе? - праша тој обраќајќи му се на младиот лекар.

- Една теорија на волјата.

- По ѓаволите! Па тоа е огромен предмет. - Се преморил, велам, со претерана умствена работа, со разуздан живот, со честа употреба на премногу силни надразнувачки средства. Поради силниот телесен и духовен напор се нарушени функциите на целиот организам. Лесно е, господа, да се познае силната стомачна надразнетост, нервозата на 'рбетниот нервен систем, силната чувствителност на горниот дел на стомакот и собирањето на слабините, според симптомите на лицето и телото. Сте забележале дека црниот дроб е голем и натечен. Најпосле, господин Бјаншон постојано го следеше варењето на неговиот болен и ни кажа дека тоа е тешко и мачно. Поточно речено, желудникот го нема веќе. Исчезна човекот. Умот се спекол, затоа што човекот не ја вари повеќе храната. Целосното расипување на горниот дел на стомакот, центарот на животот, го наруши целиот систем. Оттука потекнуваат постојаните и очигледни зрачења, растројството го зафатило мозокот преку нервниот систем, оттаму овој орган е толку многу надразлив. Овде имаме случај на мономанија. Болниот има некоја фикс-идеја. Според неговото мислење, оваа шагринска кожа се собира, меѓутоа, можеби таа отсекогаш била ваква каква што ја видовме. Но се собирала или не, оваа шагринска кожа за него е онаа мушичка која некој голем везир ја имал во носот. Ставете веднаш пијавици на горниот дел на стомакот, смирете ја надразнетоста на тој орган кој го олицетворува човекот, држете го болниот на строга диета, па ќе исчезне мономанијата. Нема ништо повеќе да му кажам на доктор Бјаншон. Тој ја разбира главната мисла и сите постапки при лекувањето. Можеби постои компликација на болеста, можеби се надразнети и каналите за дишење. Но јас сметам дека лекувањето на утробата е многу поважно, понеопходно и побрзо отколку лекувањето на белите дробови. Постојаните занимавања со апстрактни предмети и жестоки страсти предизвикувале тешки растројства во тој животен механизам. Меѓутоа, уште има време да се доведат во ред, бидејќи во него сè уште ништо не е силно расипано. Според тоа, можете лесно да го спасите својот пријател - му рече тој на Бјаншон.

- Нашиот учен колега ги меша последицата и причината - одговори Камеристус. - Да, постојат растројства кои тој добро ги уочи кај болниот, но тие не се ширеле постепено од желудникот низ организмот и кон мозокот, како што пукнатината на прозорецот ги шири зраците околу себе. Потребен е удар за да напукне стаклото. Кој му го зададе тој удар? Го знаеме ли тоа? Дали доволно сме го посматрале болниот? Знаеме ли што сè му се случило во животот? Господа, во него е погоден изворот на животот, Ван Хелмонтовата прапричина, дури и животната сила е нападната во коренот. Божествената искра, непостојана интелигенција што ѝ служи на машината како врска и што создава волја, животно знаење, престана да ги регулира секојдневните појави на механизмот и на функцијата на секој орган: оттаму се растројствата што толку добро ги уочи мојот учен колега. Растројството не настапило од горниот дел на стомакот кон мозокот, туку од мозокот кон стомакот. Не, рече тој удирајќи се силно во градите, не, јас не сум човек што настанал од стомакот! Не, не е сè тука. Немам храброст да кажам дека сè е во ред, ако ми е добар горниот дел на стомакот...

- Не можеме - продолжи тој потивко - да ги подложиме на истата физичка причина и на еднообразно лекување тешките растројства што се јавуваат кај различни личности, тешко или полесно заболени. Ниеден човек не личи на друг. Сите имаме особени органи, со различни заболувања, кои се хранат различно, кои можат да вршат различни должности и да исполнуваат задачи кои се потребни за извршување на еден непознат поредок на работите. Делот на големата целост, кој, според некоја висока волја, дејствува и го одразува во нас животот, различно се манифестира во секој човек и прави од него, навидум самостојно битие, но кое постои заедно во некоја точка со некоја бесконечна причина. Затоа мораме одделно да ја испитуваме секоја личност, длабоко да навлегуваме во неа, да познаеме од што се состои нејзиниот живот, и од што се состои нејзината сила.

Од мекоста на влажниот сунѓер до тврдоста на пливецот има безброј премини. Таков е човекот. Меѓу тромите организми на лимфатичарите и металната цврстина на мускулите на некои луѓе кои се одредени да живеат долго, колку грешки ќе направи еден исклучителен, еден непопустлив систем на лекување преку изнемоштеност и истоштеност на човечките сили што секогаш ги замислувате надразнети! Јас во овој случај би предложил чисто духовно лекување, темелно испитување на внатрешноста на битиетој. Да ја побараме причината за болеста во утробата на душата, а не во утробата на телото. Лекарот е инспирирано битие, обдарено со особени својства, битие на кое господ му дава способност, да влегува во тајните на животните сили, како што им дава очи на пророците да гледаат во иднината, на поетите способност да ја оживуваат природата, на музичарите дарба да ги редат звуците во милозвучна согласност чиишто образец е можеби горе...

- Секогаш неговата апсолутистичка, монархистичка и религиозна медицина! - промрморе Брисе.

- Господа! - навлезе Могреди, поклопувајќи го наеднаш дрдорењето на Брисе - не смееме да го губиме од вид болниот...

- Ете, до каде дошла науката! - извикна тажно Рафаел - моето оздравување лебди меѓу бројаниците и ниските пијавици, меѓу хируршкиот нож на Дипитрен127 и молитвата на кнезот фон Хоенлое128! На линијата што го одделува фактот од зборот, материјата од духот, стои Могреди и се сомнева. Секаде ме следи човечкото да и не! Секогаш Каримари Каримара на Рабле. Јас сум душевно болен, каримари! или телесно болен, каримара! Дали ќе останам жив? Тие не го знаат тоа. Планшет барем беше искрен кога ми рече: „Не знам.“

Во тој миг, Валентин го слушна гласот на доктор Могреди:

- Болниот е мономан, убаво, се согласуваме! - извика тој. - Но тој има двесте илјади ливри приход: такви мономани се многу ретки, и мораме, барем, да им дадеме совет. Што се однесува до сознанието дали неговиот горен дел на стомакот дејствувал врз мозокот, или мозокот врз горниот дел од стомакот, тоа можеби ќе можеме да го провериме кога ќе умре. Да бидеме кратки: болен е. Тоа е неоспорно. Потребно му е некакво лекување. Да ги оставиме доктрините. Да му ставиме пијавици да му ја смират надразнетоста на утробата и нервозата што постојат, а потоа, да го пратиме во некоја бања. На тој начин истовремено ќе ги употребиме и двата система. Ако боледува од белите дробови не можеме да го спасиме, затоа...

Рафаел брзо го напушти ходникот и седна на својот стол со потпирач. Набрзо потоа четворицата лекари излегоа од неговата соба за работа. Орасе зеде збор и почна:

- Господата едногласно решија дека треба веднаш да ви се стават пијавици на стомакот, и да се подложите на брзо лекување, во исто време, и на телото и на душата. Пред сè е диеталната исхрана, за да ви се смири надразнетиот организам...

Тука Брисе мрдна со главата во знак на одобрување.

- Потоа бањското лекување што би влијаело благопријатно врз вашиот душевен живот. Затоа ве советуваме да отидете во Екс, во Савоја, или во Мон-Дор, во Оверњ, ако повеќе ви се допаѓа оваа втора бања. Во Савоја воздухот и природата се попријатни отколку во Кантал, но вие ќе постапите според своето мислење.

Тука доктор Камеристус мрдна со главата во знак на одобрување.

- Овие господа - продолжи Бјаншон - откако констатираа полесно растројство во органот за дишење, се согласија дека моите досегашни прописи се корисни. Мислат дека можете да оздравеете лесно и дека сè зависи од умната употреба на овие разни средства... и...

- И ете зошто вашата ќерка ја нема129! - рече Рафаел смеејќи се и го одвлечка Орасе во својата соба за работа за да му ја предаде наградата за овој бескорисен преглед.

- Доследни се - му одговори младиот лекар. - Камеристус чувствува, Брисе испитува, Могреди се сомнева. Зар човекот нема душа, тело и разум? Некои од овие три прапричини дејствуваат во нас послабо или посилно, и секогаш во науката на луѓето ќе се наоѓа по малку човекот. Верувај ми, Рафаеле, ние не лекуваме, ние само го потпомогнуваме лекувањето. Меѓу медицината на Брисе и Камеристус се наоѓа природната медицина. Но за да може таа успешно да се користи, треба десет години да се познава болниот. Медицината во основата е порекнување, како и сите науки. Според тоа, погрижи се да живееш разумно, и обиди се да отпатуваш во Савоја. Најдобро е, секогаш ќе биде така, да ѝ се довериме на природата.

Еден месец подоцна, по враќањето од прошетка, една прекрасна летна ноќ, неколку лица, на лекување во бањата Екс, беа собрани во салоните на Касино. Седејќи крај прозорецот, свртувајќи му го грбот на друштвото, Рафаел остана долго сам, потонат во она несвесно мечтаење, во кое се раѓаат нашите мисли, се поврзуваат, исчезнуваат не добивајќи никаква форма, и профучуваат како лесни, одвај избоени облаци. Тогаш тагата е блага, радоста магловита, а душата речиси заспана. Предавајќи му се на тој сетилен живот, Валентин се капеше во млака вечерна атмосфера и уживаше во чист и миризлив планински воздух, среќен што не чувствува никаква болка и што најпосле го оставила на мир неговата опасна шагринска кожа. Кога згасна вечерното руменило на планинските врвови, засвежи, и тој го напушти своето место затворајќи го прозорецот.

- Господине - му рече една стара госпоѓа - ќе бидете ли љубезен да не го затворате прозорецот? Се задушивме...

Таа реченица заѕвони страшно рапаво во ушите на Рафаела; таа беше како збор што ќе му се отпушти непретпазливо на човекот во чие пријателство веруваме а која уништува некоја слатка илузија, откривајќи ни ја вистинската бездна на себичноста. Маркизот фрли студен поглед на нечувствителен дипломат на старицата, повика еден слуга, и кога дојде, му рече суво:

- Отворете го овој прозорец!

На тие зборови силно се изненадија сите лица. Друштвото започна да шепоти, посматрајќи го болниот повеќе или помалку забележливо како да сторил нешто многу непристојно. Рафаел, кој уште не ја беше загубил својата поранешна младешка срамежливост, се засрами. Но тој се тргна од својата премреност, му се поврати силата и се праша што значи оваа необична глетка. Мозокот наеднаш му оживеа, минатото му се прикажа во јасно привидување во кое причините за чувствувањето што го предизвика, избија на виделина како жилите на труп на кој, со помош на мајсторски вшприцувања, препараторите можат да ги избројат и најмалите ограноци. Тој се виде себеси во таа нетрајна слика, премина преку својот живот, ден по ден, мисла по мисла. Тој се здогледа себеси, со изненадување на стушен и расеан, сред овој весел свет, како мисли постојано на својата судбина, на својата болест, оставајќи впечаток дека презира и најбезначаен разговор, одбегнувајќи ги оние нетрајни пријателства што се создаваат брзо меѓу патниците, зашто секој смета дека нема веќе да се сретне, малку се грижеше за другите, личеше најпосле на оние карпи што остануваат студени и кон милувањето и кон бесот на брановите.

Потоа, благодарение на својата ретка интуитивна способност, тој навлезе во сите души. Под светлината на еден шандан, тој здогледа жолт череп и пакосен профил на еден старец, и се сети дека му ги добил парите, а дека не му предложил да играат втора партија. Малку потаму, забележа една прекрасна жена кон чии кокетирања остана рамнодушен. Секое лице му префрлуваше поради некоја од оние, навидум, необјаснети неправди, но чие злосторство секогаш лежи во невидливата навреда на самољубивоста. Тој не сакајќи ги навреди сите оние суети околу себе. Оние што ги повикуваше на веселбите, или оние на кои им ги нудеше коњите, беа налутени на неговата раскош. Изненаден од нивната неблагодарност, тој ги поштеди од такво понижување: тогаш поверуваа дека ги презираа и ги обвинуваа за вообразеност.

Испитувајќи ги така срцата, можеше да им ги долови најскриените мисли. Се гадеше од општеството, од неговата учтивост, од неговата надворешна измазнетост. Беше богат и надарен со дух. Затоа му завидуваа и го мразеа. Неговото молчење ја разочаруваше љубопитноста, неговата скромност личеше на горделивост во очите на бедните и површни луѓе. Тој сега го погоди тајното и непростливо злосторство поради кое беше виновен кон нив. Го избегнуваше судот на нивната ситникавост. Се бунеше против нивниот инквизиторски деспотизам, и можеше без нив. За да му се одмаздат поради тоа таинствено кралство, сите се здружија инстинктивно за да ја почувствува нивната моќ, за да го осамат и за да му стават на знаење дека можат и тие без него.

Најпрвин почувствува сожалување кон таквиот свет каков што му се укажуваше, но набрзо се накостреши при помислата на чудната моќ која така му го симнуваше телесниот превез под кој е скриена духовната природа, и ги затвори очите како да не сакаше ништо повеќе да види. Наеднаш на оваа морничава слика на вистината се навлече некој црн плашт, но сега се најде во грозна самотија што ги очекува големите и силните. Во тој миг го обзеде страшно кашлање. Тој не слушна ниеден од оние рамнодушни и излитени зборови кои во доброто друштво, собрано случајно, барем симулираат некој вид обносливо сожалување. Напротив, до него допираа непријателски повици и подмолни дрдорења. Друштвото не се трудеше да се претвора веќе пред него, можеби затоа што го презрел.

- Неговата болест е заразна...

- Претседателот на касиното би требало да му забрани да влегува во салонот.

- Во пристојно друштво навистина е забрането да се кашла вака!

- Кога некој вака е болен, не треба да доаѓа во бања...

- Овој ќе не истера оттука!

Рафаел стана да се тргне од пред општото негодување и се прошета низ салонот. Сакаше да побара нечија заштита и ѝ пристапи на една млада осамена жена. Мислеше малку да ѝ поласка. Но, кога се доближи, таа му го сврте грбот, правејќи се како да ги посматра играчите. Рафаел се исплаши да не се служел со својата амајлија во текот на оваа вечер. Не чувствуваше во себе ни волја, ни храброст да поведе разговор, го напушти салонот и избега во билјарската сала. Таму не го ослови никој, не го поздрави, и не се обѕрна на него пријателски. Неговиот дух, по природа настроен кон размислување, му ја откри интуитивно главната појаснувачка причина на одвратноста кон себе. Овој ситен свет, можеби, се покоруваше и несвесно на големиот закон што го владее повисокото општество, чиј неумолив морал се откри во целост пред очите на Рафаел. Погледот врз минатото му го откри во Федора вистинскиот пример на ова општество. Како што не ги најде во неа сочувствата за јадовите на своето срце, така ни во тоа општество не ги најде сочувствата за своите страдања. Елегантниот свет ги исклучува несреќниците од својата средина, како што здравиот човек го изгонува од своето тело заразниот бацил. Светот се гади од болките и неволите, се плаши од нив толку колку и од заразата, никогаш не се двоуми меѓу нив и пороците: порокот е раскош. Колку и да е возвишена некоја несреќа, општеството умее да ја намали, да ѝ се подбива со некоја шега. Тоа црта карикатури за да истури врз главите на соборените кралеви навреди, кои според неговото мислење тие му ги донесле; како ни младиот Римјанин во циркусот, ни тоа никогаш не му простува на соборениот гладијатор. Општеството живее од злато и подбив... Смрт на слабите! Тоа е лозинката на тој вид витешки ред што постои во сите народи на земјата, зашто секаде постојат богаташи, а таа пресуда е врежана во дното на срцето што го создало изобилството и го хранело благородништвото. Соберете ги децата во некое училиште. Таа слика на општеството во минијатура, но слика толку поточна колку што е поприродна и понепосредна, постојано ви ги покажува крајните бедници, суштества што се создадени за патила и за болки, и секогаш се наоѓаат меѓу презирот и сожалувањето: Нивно е небеското царство, вели Евангелието. Спуштете се пониско по скалите на живите суштества. Ако заболело некое животно во дворот, другите животни го напаѓаат со својот клун, го кубат и го убиваат.

Верен на овој закон на себичноста, се опсипа со суровостите на оние бедотии што се толку дрски та ги расипуваат прославувањата и ги поматуваат задоволствата. Кој и да е што пати телесно или душевно, кој е сиромашен или немоќен, тој е парија. Нека остане во својата пустина! Ако ги помине нејзините граници, секаде ќе наиде на зима: на студени погледи, на студено однесување, на груби зборови и на ледено срце. Нека биде среќен ако не го навредуваат оние од кои очекуваше утеха! - Претсмртници, бидете сами на своите згаснати огништа. Сиромашни девојки без мираз, смрзнувајте се и варете се во своите пусти мансарди. Ако светот поднесува некоја несреќа, зар тоа не го прави за да ја уреди за својата потреба, да ја искористи, да ѝ стави самар, узда и покривка, и потоа да ја јавне од задоволство? Намуртени придружнички, правете весели лица; поднесувајте ги ќудите на својата божемна добротворка; носете ги нејзините кучиња; соперничките на оние англиски бушлести птичари, забавувајте ја, погодувајте што сака и молчете! А ти, кралу на лакеите без ливреја, дрзок готоване, остави го дома својот карактер; мисли како што мисли твојот домаќин, плачи со неговите солзи, смеј се со неговата смеа, восхитувај се со неговите шеги; ако сакаш да го озборуваш, чекај да пропадне. Така светот ја цени несреќата! тој ја убива или прогонува, понижува или кастрира.

Овие забележувања никнуваа во срцето на Рафаел со брзина на поетското вдахновение. Тој погледна околу себе и го почувствува оној морничав студ што општеството го шири околу себе за да ја оддалечи бедотијата, студот кој посилно ја следи душата отколку декемврискиот северец телото. Ги скрсти рацете на градите, го потпре грбот на ѕидот, и го обзеде силна меланхолија. Мислеше на ништожната среќа што ова страшно општество му ја дава на светот. Од што се состои таа среќа? Од забави без задоволство, од веселост без радост, од веселење без уживање, од лудост без занес, најпосле, од дрвото или пепелта во огништето без ниедна искра, без пламен. Кога ја исправи главата, забележа дека е сам. Играчите без избегале.

- Треба само да им ја покажам својата моќ па ќе му се поклонуваат на моето кашлање! - рече тој во себе.

При таа помисла, тој фрли презир како плашт меѓу светот и себе.

Утредента го посети лекарот на бањата со грижливо лице, и го праша за здравјето. Рафаел почувствува радост слушајќи ги пријателските зборови што му беа упатени. Му се стори дека лицето на лекарот е полно со благост и добрина. Кадрите на неговата руса перика покажуваа човекољубивост, кројката на неговиот кариран капут, линијата во неговите панталони, неговите чевли, широки како на квекер, дури и пудрата што беше развеана од неговите плетенки врз неговиот малку подвиткан грб - сето тоа покажуваше апостолски карактер, манифестираше христијанска милосрдност и пожртвуваност на човек, кој од ревност спрема своите болни, свикнал толку добро да игра вист и триктрак што постојано им добиваше пари.

- Господин маркизу - рече тој по долгото разговарање со Рафаел - јас без сомнение ќе ја истерам вашата тага. Сега го познавам вашиот состав и можам да тврдам дека париските лекари, чиишто големи способности ми се познати, се излажале во поглед на природата на вашата болест. Ако не се случи никаков несреќен случај, господин маркизу, можете да живеете колку и Метузалемот. Вашите дробови се силни како мевови во ковачница, вашиот желудник би го посрамил желудникот на Ное. Но ако останете на голема надморска височина, можете сигурно и брзо да отидете на оној свет. Господинот маркиз веднаш ќе ме сфати. Хемијата покажа дека дишењето во човекот е вистинско согорување чија сила зависи од изобилството или од недостигот на флогистон130 натрупан во организмот што е различен кај секоја личност. Вие изобилувате со флогистон. Вие, ако ми е дозволено да се изразам така, сте хипероксигениран поради вжештениот состав на луѓе одредени за големи страсти. Вдишувајќи остар и чист воздух кој го забрзува животот кај луѓето со троми влакна, вие го помогнувате процесот на согорувањето кој и онака е премногу брз. Според тоа, еден од условите на вашиот живот е густиот воздух на шталите, долините. Да, животниот воздух на човекот што го сотира генијот се наоѓа низ дебелите пасишта низ Германија, во Баден-Баден, во Топлице. Ако не се грозите од Англија, нејзиното магловито поднебје би ја ублажило вашата вжештеност. Но нашите бањи, што лежат на илјада стапки надморска височина, се убиствени за вас. Тоа е мое мислење, - рече тој и направи скромно движење со рака. - Јас го давам против нашите интереси, зашто, ако го послушате, ќе бидеме несреќни што ве губиме.

Без овие последни зборови, Рафаела би го измамила лажната добродушност на сладникавиот лекар. Но тој беше и премногу длабок посматрач, што според тонот, движењето и погледот, што ги следеа овие благо подбивни зборови, ја одгатна наредбата што овој бедник без сомнение ја доби од собирот на своите весели болни. Тие безработници со сјаен изглед, тие стари жени што умираа од здодевност, тие скитачки Англичани, оние гизди што избегаа од мажите и што дојдоа во бањата со своите љубовници, беа, значи, презеле истерување од бањата на еден кутар, слаб и немоќен болен, неспособен навидум да се спротивстави на постојано прогонување! Рафаел ја прими борбата зашто најде забава во таа игра.

- Бидејќи моето заминување би ве разжалило - му одговори тој на лекарот - ќе се обидам овде да ги користам вашите добри совети, и во исто време да останам тука. Веќе утре ќе наредам да ми се изгради една куќа во која ќе го менуваме воздухот според вашите упатства.

Лекарот ја разбра горчливо подбивната насмевка што лебдеше на усните на Рафаел и се прости со него без ниеден збор.

Езерото Бурже претставува планинска котлина, што целата е испресечена, во која, на седум до осум стотици стапки над површината на Средоземното море, блеска вода сина како никаде во светот. Посматрано од врвот Дан-дишо, тоа езеро личи на загубен скапоцен камен. Обемот на тоа прекрасно езеро изнесува девет милји, а на некои места тоа е длабоко близу пет стотини стапки. Да се биде во чамец, на таква вода, по убаво време, да се слуша само удирањето на веслата, да се видат на хоризонтот само наоблачени планини, да се восхитува на блескавиот снег на француската Морјена; да се преминува наизменично, од гранитните блокови обраснати со кадифена папрат или ситни грмушки до милните ритчиња; на една страна пустина, на другата бујна природа; сиромавиот кој присуствува на гозбата на богаташот; - таа хармонија и нехармонија создаваат глетка, во која е сè големо, во која е сè мало. Глетката на планините го менува размерот на оптиката и перспективата: елка од сто стапки изгледа како трска, а широките долини тесни како патеки. Тоа е единствено езеро на кое човекот може искрено да се исповеда. Тука се мисли и се сака. Никаде нема да најдете поубава хармоничност меѓу водата, небото, планината и земјата. Тука се наоѓа мелемот за сите јадови на земјата. Тоа место ги чува тајните на болките, ги утешува, ги ублажува, на љубовта ѝ дава некоја таинствена сериозност, некоја прибраност што страста ја прави подлабока и почиста. Тука бакнежот е поубав отколку на друго место. Но тоа е пред сè езеро на спомени; тоа им оди по рака, им ја дава бојата на своите бранови, тоа е нивното огледало, во кое сè се огледува.

Рафаел ги поднесуваше своите јадови само во овој прекрасен предел. Тука можеше да биде небрежен, да сонува и да не сака ништо. По посетата на лекарот, тој се прошета со чамец и запре на пусто јазиче на едно прекрасно ритче на кое се наоѓаше селото Сен-Иносан. Од тоа место што личеше на гребен, погледот ги опфаќа ридиштата на Биже, под кои тече Рона, и најоддалечениот брег на езерото. Но оттука Рафаел сакаше да ја посматра, на спротивниот брег, мрачната опатија От-Комб, каде што почиваат кралевите на Сардинија и метанишат пред планината како поклониците на крајот од своето патување. Рамномерниот и ритмичен удар на веслата ја нарушуваше тишината на тој предел низ кој сега се слушаше нивното еднолично одекнување, слично на калуѓерското мрморење на псалмите. Изненаден што наиде на свет во овој дел на езерото, кој обично е пуст, маркизот, иако потонат во мечтаења, ги погледна лицата што седеа во чамецот, и ја препозна, на задниот крај старата госпоѓа која го навреди минатата вечер толку сурово. Кога помина чамецот покрај Рафаел, го поздрави само придружничката на госпоѓата, сиромашната благородна девојка која, како што му се стори, првпат ја гледа. Веќе ги беше заборавил минувачите што исчезнаа брзо зад сртот, кога слушна близу до себе шушкање на нечиј фустан и тропот на лесни чекори. Кога се сврте, ја забележа придружничката. Според нејзиното стеснување, виде дека сака да разговара со него, и ѝ пристапи. Имаше околу триесет и шест години, беше висока, тенка, сува и студена. Имаше како сите стари девојки, доста збунет поглед, нерешителен и неудобен чекор без еластичност. Истовремено стара и млада, покажуваше со извесно достоинствено однесување колку високо ги ценеше своите привлечности и своите добродетели. Инаку, имаше воздржливи и монашки движења на жена свикната да се сака самата себе, без сомнение затоа за да не биде сосема лишена од љубов.

- Господине, животот ви е во опасност, не доаѓајте повеќе во касиното - му рече таа на Рафаел и се истави неколку чекори наназад, како да ѝ се закани опасност на нејзината чесност.

- Но, ве молам, госпоѓице - одговори Валентин смеејќи се - изразете се појасно, кога бевте љубезна да дојдете дотука...

- Ах! - продолжи таа - без силна причина што ме доведе тука, не ќе се решев да ми се стави забелешка од госпоѓата грофица, зашто кога и да е ако дознае дека сум ве известила...

- А кога би ѝ кажал, госпоѓице? - извикна Рагаел.

- Навистина - одговори старата девојка и фрли на него молежлив поглед на був ставен на сонце. - Но мислете на себе - додаде таа. - Неколку момчиња, што сакаат да ве истераат од бањата, се зарекле да ве предизвикаат и да ве принудат да се биете на двобој.

Гласот на старата госпоѓа одекна во далечината.

- Госпоѓице - рече маркизот - моја благодарност...

Неговата штитеничка веќе беше избегала штом го слушна гласот на својата стопанка што завреска одново меѓу карпите.

- Кутрата девојка! Неволите секогаш се разбираат и помогнуваат - помисли Рафаел седнувајќи под едно дрво.

Нема спорење, клучот на сите науки е прашалник: за најголем број крупни пронајдоци треба да му заблагодариме на прашањето „Како?“ а животната мудрост се состои во тоа во секој случај да се прашаме: „Зошто?“ Но исто така тоа вештачко предзнаење ги урива илузиите. Така, откако Валентин, без филозофско предомислување, го зеде во попатен претрес ова добро дело на старата девојка, пронајде дека тоа е полно со горчливост.

- Не е никакво чудо ако ме засакала една придружничка - рече тој во себе - имам дваесет и седум години, титула на маркиз и двесте илјади ливри приход! Но зар не е необично и чудно што со чамец ја доведе крај мене нејзината стопанка која се плаши од водата како мачка? Тие две жени, што дошле во Савоја да спијат како дембели, и прашуваат напладне дали се разденило, морале денеска да станат пред осум часот и да се изложат на опасност барајќи ме!

Наскоро таа стара девојка и нејзината четириесетгодишна наивност изгледаа во неговите очи како нова слика на овој препреден и злобен свет, како бедната итрина, невешт заговор, поповско или женско ситничарење. Дали двобојот беше измислица или само сакаа да го заплашат? Безобразни и неподносливи како мушички, тие ситни души беа успеале да му ја подбуцнат суетата, да ја разбудат горделивоста, да ја скокотнат љубопитноста. Не сакаше ни да испадне будала ни да го сметаат за кукавица, а можеби го занимаваше оваа лакрдија, па отиде во касиното уште истата вечер. Стоеше потпрен на мермерот од каминот, и остана мирен во главниот салон, трудејќи се да не даде никаков повод за караница; но ги испитуваше лицата, и со таа своја претпазливост донекаде ги предизвикуваше присутните. Како силно куче кое е сигурно во својата сила и не лае без потреба, ја очекуваше спокојно борбата. На крајот на приредбата, се прошета низ коцкарницата, одејќи од влезот до вратата на билијарската сала, каде што одвреме навреме ги погледнуваше момчињата што играа. Наскоро потоа, слушна дека му го спомнуваат името. Иако зборуваа тивко, Рафаел погоди лесно дека станува збор за него, и најпосле разбра неколку гласно изговорени реченици:

- Ти?

- Да јас!

- Те предизвикувам!

- Сакаш ли да се обложиме?

- О, ќе отиде!

Валентина го копкаше да дознае за што се обложуваат, и токму кога се доближи внимателно да го слуша разговорот, од билијарската сала излезе едно крупно и силно момче, со убав изглед, но со запрен и дрзок поглед на луѓе што се надеваат во својата телесна сила.

- Господине - рече тој со мирен тон обрнувајќи му се на Рафаела - дадена ми е должност да ви соопштам нешто што, изгледа, не го знаете: Овдека никому, а особено мене, не ми се допаѓа вашето лице и вашата личност... Вие сте толку добро воспитан што ќе се жртвувате за општото добро, и затоа ве молам повеќе да не се појавувате во казиното.

- Господине - одговори студено Рафаел - таа шега, изведувана за време на Царството во разни гарнизони, денес стана многу невкусна.

- Јас не се шегувам - одговори момчето. - Ви повторувам: на вашето здравје многу ќе му наштети ако доаѓате овде. Жештината, светлината, задушливиот воздух, друштвото, - сето тоа е убиствено за вашата болест.

- Каде сте студирале медицина? - го праша Рафаел.

- Господине, дипломирав пукање кај Лепаж, во Париз, а докторирав кај Серизје, кралот на мечувањето.

- Ви останува само да го добиете последниот степен, да ги научите и правилата на учтивоста, па ќе бидете совршен благородник.

Тогаш излегоа момчињата од билијарската сала. Некои се смееја, а некои молчеа. Другите љубопитни играчи го прекинаа картањето за да ја слушаат препирката што ги скокотна пријатно. Осамен во тој непријателски свет, Рафаел се трудеше да остане ладнокрвен и никого со ништо да не го навреди. Но, кога неговиот противник направи на негова сметка зајадлива забелешка, во која навредата беше искажана во многу злобна и духовита форма, тој му одговори сериозно:

- Господине, денеска повеќе не е дозволено да се ошамари човек, но не знам со кој збор треба да се жигоса толку кукавичко однесување какво што е вашето.

- Доста! доста! - утре ќе се објасниме - повикаа момчињата и ги разделија борците.

Рафаел излезе виновен. Пред да излезе од салонот, се согласи да се сретнат близу до Бордовскиот замок, на една мала и коса ливада, недалеку од еден новопресечен пат по кој победникот би можел да избега во Лион. Рафаел мораше неминовно или да не излегува од собата или да го напушти Екс. Друштвото ликуваше. Утредента, околу осум часот наутро, во придружба на двајца сведоци и хирург, противникот на Рафаел дојде прв на закажаното место.

- Овде ќе ви биде многу добро. Времето е прекрасно за двобој! - извикна тој весело посматрајќи го синиот небосвод, езерската вода и карпите, сосема сигурен во себе и без жалење. - Ако само му го допрам рамото, продолжи тој, ќе го заковам ли еден месец за постелата, докторе?

- Во најдобар случај - одговори хирургот. - Но оставете ја на мира таа мала врба, инаку ќе ја изморите раката и нема да го владеете оружјето. Би можеле да го убиете човекот место да го раните.

Се слушна татнежот на колата.

- Ене го - рекоа сведоците, што здогледаа наскоро на патот поштенска кола со четири впрегнати коњи, што ги тераа двајца кочијаши.

- Каков чудак е ова! - извикна противникот на Валентин - доаѓа со поштенска кола да загине...

За време на двобојот, како и во играта, и најмалите настани влијаат врз фантазијата на учесниците кои се заинтересирани живо за успехот на тој чин. Затоа момчето со извесен немир го очекуваше доаѓањето на таа кола што запре на патот. Од неа излезе прво со мака стариот Жонатас да му помогне на Рафаел да слезе. Тој го прифати со своите слабикави раце опсипувајќи го со внимание со кое љубовникот ја опсипува својата љубовница. Обајцата се загубија на патеките што го разделуваа главниот пат од местото на кое беше закажан двобојот, и се појавија дури по долго време! одеа полека. Четворицата посматрачи на оваа необична глетка беа силно трогнати кога забележаа дека Валентин е потпрен на раката на својот слуга: беше блед и изнемоштен, одеше како костоболник, со сведната глава, молчејќи како скаменет. Би сте рекле дека двајца старци подеднакво пропаднати, едниот од староста, другиот од мисли. На едниот годините му беа напишани на белата коса, а на момчето не се гледаше колку години има.

- Господине, јас не сум спиел! му рече Рафаел на својот противник.

Од тие ледени зборови и од страшниот поглед што ги следеше, затрепери вистинскиот предизвикувач. Беше свесен за својата вина и потајно се срамеше од својата постапка. Имаше нешто чудно во држењето на Рафаел, и во звукот на неговиот глас, и во неговите движења. Маркизот замолча за миг, а на него се угледаа сите други. Немирот и напнатоста го достигнаа својот врв.

- Уште има време - продолжи тој - да ми дадете едно мало задоволување. Сторете го тоа, господине, инаку ќе загинете. Вие во овој миг уште сметате на својата вештина и не се плашите од борбата во која сите предимства ви изгледаат дека се на вашата страна. Но, господине, јас сум великодушен и ве известувам за својата надмоќност. Јас сум стравотно моќен. Доволно е само да посакам да ви пропадне сета вештина, да ви се замагли погледот, да ви затрепери раката и да ви зачука срцето, па дури и да загинете. Не би сакал да бидам присилен да се послужам со својата моќ, зашто тоа ме чини премногу скапо. Не би умреле само вие. Ако не сакате да ми се извините, вашиот куршум ќе отиде во водата на овој слап и покрај вашата вештина во убивањето, а мојот право во вашето срце, иако нема да нишанам во него. Во тој миг нејасни гласови го прекинаа Рафаела. Додека ги изговараше овие зборови, маркизот постојано ја истураше на својот противник неподносливата светлина на својот вперен поглед, и се беше исправил покажувајќи го своето ладнокрвно лице, слично на лицето на некој опасен лудак.

- Замолчете го - му рече момчето на еден свој сведок - неговиот глас ми ја раскинува утробата!

- Господине, престанете... Вашиот говор е непотребен, му дофрлија на Рафаела хирургот и сведоците.

- Господа, јас ја вршам својата должност. Дали момчето има да изрази некаква желба?

- Доста! доста!

Маркизот стоеше неподвижен, не губејќи го од вид во ниеден миг Шарла, својот противник, кој, под дејството на некаква речиси магиска сила, личеше на птица пред змија; присилен да го издржи тој убиствен поглед, го избегнуваше, но тој постојано го следеше.

- Дајте ми вода, жеден сум... му рече тој на истиот сведок.

- Се плашиш ли?

- Да - одговори тој.

- Овој човек има огнени очи што ме заслепуваат.

- Сакаш ли да му се извиниш?

- Доцна е.

Противниците ги зазедоа местата на петнаесет чекори еден од друг. Секој имаше покрај себе по два пиштола, и, според утврдениот ред, секој можеше да стрела два пати, според своето мислење, но откако сведоците ќе дадат знак.

- Што правиш, Шарло? - повика момчето, сведок на противникот на Рафаела, ставаш куршум пред барутот!

- Пропаднав! - промрморе тој - сте ме поставиле спрема сонцето...

- Тоа е зад вас - му одговори Валентин со сериозен и свечен глас полнејќи го полека својот пиштол: не го вознемируваа ни дадениот знак ни неговиот противник кој нишанеше во него.

Таа неверојатна сигурност имаше во себе нешто страшно што ги изненади силно дури и двајцата кочијаши што дојдоа тука од некоја свирепа љубопитност. Играјќи си со својата моќ, или сакајќи да ја испроба, Рафаел му зборуваше на Жонатас и го посматраше токму кога непријателот пукаше во него. Куршумот на Шарло скрши една врбова гранка и се одби во водата. Чкрапнувајќи без размислување Рафаел го погоди својот противник в срце, и, не свртувајќи внимание на паѓањето на тоа момче, брзо ја побара шагринската кожа да види колку го чинеше еден човечки живот. Амајлијата не беше поголема од листот на даб.

- Море, што туку гледате, кочијаши? Тргнувајте! - рече маркизот.

Пристигнувајќи уште истата вечер во Франција, тој веднаш го фати патот што водеше кон Оверн и отиде во бањата Мон-Дор. За време на ова патување, му падна на ум една од оние ненадејни мисли што навлегуваат во нашата душа како сончевиот зрак низ густ облак и мрачна долина. Тажна светлина, неумолива мудрост! Таа ги осветлува завршените настани, ги открива нашите грешки, а не наоѓа никакво простување за самите нас. Тој помисли наеднаш дека имањето моќ, колку и да била голема, не ни дава и знаење со неа да се служиме. Скиптарот за детето е играчка, за Ришелје секира, а за Наполеон лост со него да го помести светот. Моќта нè остава онакви какви што сме и ги зголемува само великаните. Рафаел можеше сè да стори, но не стори ништо.

Во бањата Мон-Дор, тој го затекна она друштво што постојано и брзо се засолнуваше од него, како животните што бегаат од мртво животно, кога ќе го надушат од далеку. Таа омраза беше заемна. Неговата последна авантура го задои со силна одвратност спрема друштвото. Затоа првата грижа му беше да побара некое подалечно засолниште во околните бањи. Нагонски чувствуваше потреба да ѝ се доближи на природата, со вистинско возбудување и на оној буен живот на кој му се предаваме на полето со толку уживање. Утредента по своето пристигнување, тој со мака се искачи на шилестиот рид Санси и ги посети горните долини, зрачните предели, непознатите езера, селските сламени куќички на ридиштата Мон-Дор, чии остри и диви чари почнуваат да ги привлекуваат четките на нашите уметници. Понекогаш тука ќе се наиде на некој предел полн со милозливост и свежина што е во голема спротивност со мрачната глетка на овие пусти планини. Одоко на половина милја од селото, Рафаел се најде на едно место каде што природата, ѓаволеста и весела како дете, изгледаше како да ужива во сокривањето на богатствата; забележувајќи ја таа живописна и проста скривница, реши да живее во неа. Тука животот мораше да биде мирен, природен и плодоносен како животот на растението.

Замислете свртен конус, но гранитен конус, многу раширен на крајот, сличен на леген, чиишто рабови се назабени со издлабени свиоци. Овде рамни, едноставни, синикави плочки без растенија, врз кои зраците на сонцето се лизгаат како врз огледало; таму карпи од кои се откорнати парчиња, карпи избраздени со клисури, од кои висат делови на лавата чиешто паѓање го подготвувале полека брзите дождови, карпи на чии врвови се наоѓа по некое спечено дрво, што го шибаат ветровите. Потоа овде-онде мрачни и свежи пукнатини на стрмните карпи од кои се издигаа шумички на костени високи како кедри, или жолтеникави пештери со раззевани мрачни и длабоки усти, обрастени со капини и цвеќиња, закитени со зеленило во форма на јазик. Во дното на оваа котлина, која можеби е некогашниот кратер на некој вулкан, се наоѓаше езеро чија бистра вода блескаше како дијамант. Околу овој длабок базен, заградени со гранит, врби, со саблички, јасени и многубројни миризливи растенија, што цутеа токму тогаш, се простираше ливада зелена како англиска рудина. Нејзината ситна и прекрасна трева ја наводнуваше водата што течеше меѓу пукнатините на карпите, и ја наѓубруваа бујните остатоци што бурите постојано ги слегуваа од планинските врвови долу.

Езерото што беше назабено неправилно како раб на женски фустан, можеше да биде големо околу еден и пол хектар; меѓу карпите и водата ливадата беше широка од половина до еден хектар, а на некои места одвај можеа да поминат кравите. На извесна височина не растеа растенија. Гранитот во синилото добиваше најнеобични форми и магловити бои што на високите планини им даваат извесна сличност со облаците на небото. Додека долината беше питома, тие голи и излупени карпи, даваа очајна глетка на дива и неплодна пустелија, се закануваа со одронување, и имаа толку фантастични форми што една од нив поради големата сличност со калуѓер, е наречена Капуцин. Понекогаш тие шилести игли, тие смели столбови, тие воздушни пештери, по ред осветлувани според движењето на сонцето или на временските ќуди, добиваа златни, пурпурни, румени, темни или сиви тонови. На тие височини постојано се менуваа или прелеваа боите како одблесоци на вратот од гулаб.

Често меѓу две плочи од лава, за кои би рекле дека се разделени од ударот на секира, навлегуваше, во време на изгревот или заоѓањето на сонцето, по некој прекрасен зрак, до дното на таа насмеана долина, каде што си играше на езерската вода, сличен на златна лента што низ пукнатините на прозорските капаци влегува во шпанска соба грижливо затворена за попладневен одмор. Кога светеше сонцето над стариот кратер, кој во време на некоја препотопска бркотница беше наполнет со вода, ѕидовите од камен ќе се загрееја, стариот вулкан ќе се запалеше, а неговата пребрза топлина ќе ги разбудеше бацилите, ќе го потераше растителниот свет, ќе го избоеше цвеќето и ќе ги измамеше плодовите од ова катче на непознатата земја.

Кога пристигна тука Рафаел, здогледа неколку крави што пасеа на ливадата. Откако зачекори неколку пати кон езерото, тој забележа на местото каде што беше најшироко земјиштето, скромна куќа изградена од гранит и покриена со летви. Покривот на таа куќа, што најнапред можеше да се нарече колиба, во хармонија со пределот, беше обрастен со мов, бршлен и цвеќе што откриваа длабока старост. Тенок и долг столб на димот, од кој не се плашеа повеќе птиците, излегуваше од урнат оџак. Пред вратата се наоѓаше една голема клупа меѓу две огромни грмушки од козирог што се црвенеа од цутовите и мирисаа. Одвај се гледаа ѕидовите под гранки и венци ружи и јасмин што се ширеа непречено на сите страни. Жителите беа рамнодушни спрема овој полски украс, ни најмалку не се грижеа за него и ѝ ја доверуваа на природата нејзината невина и ѓаволеста милност. Преку грмушките од рибизла беа префрлени пелени што се сушеа на сонцето. На направата за чукање на конопот лежеше мачор, а под неа жолт котел, неодамна изрибан, лежеше меѓу лушпите од компир. Од другата страна на куќата, Рафаел забележа ограда од суви трња што секако требаше да го брани овошјето и зеленчукот од кокошките.

Изгледаше дека е тука крајот на светот. Овој стан личеше на оние гнезда на птици што се прилепени вешто во шуплите стени, направени во исто време со многу уметност и небрежност. Тоа беше наивна и добра природа, вистинска, но привлечна простота, зашто цветаше на илјада милји од нашите нафракани чари, немаше сличност со каква и да е наша претстава, извираше од самата себе, вистински триумф на случајноста. Кога пристигна Рафаел, сонцето ги фрлаше своите зраци од десно кон лево и им даваше блесок на боите на растителниот свет, ги истакнуваше или избојуваше со светлосни маѓии и контрасти на сенките на жолтеникави и сивкави камени предели, разновидно зеленило на лисјата, на сините, црвени или бели купишта цвеќиња, на ползавците и нивните ѕвонци, на кадифестиот мов полн со преливи, на пурпурните гроздаци на ластунки, а особено на бистрото езеро во кое верно се огледуваа гранитните врвови, дрвјата, куќите и небото. Во таа занесна слика сè имаше свој сјај, од блескавиот лискун до китки сина трева скриена во благиот самрак. Сè беше во хармонија тука: и шарената крава со светли влакна, и слабите водни цветови раширени како рески што висат над водата во котлината во која брчат сини или зелено блескави инсекти, и жилите на дрвјата кои како накадрени коси обвиткуваат некоја унаказена карпа. Млаките миризби на водата, на цвеќето и пештерите со кои мирисаше ова мирно катче, предизвикуваа во Рафаел речиси сладострасно чувство.

Величествениот мир што владееше во овој рај што не се наоѓа можеби на ниеден даночен список, наеднаш го наруши лаењето на две кучиња. Кравите ги свртеа главите кон влезот во долината, ги подадоа кон Рафаела своите влажни муцки, го погледнаа тапо, па продолжија да пасат. Една коза и нејзиното јаре, како со некоја магија прилепени за карпите, скокнаа и застанаа на една гранитна плоча близу до Рафаела, како да сакаа да го испитуваат. Лаењето на кучињата измами од куќата едно тркалообразно дете кое зина од чудо. Потоа дојде еден старец од среден раст. Тие две суштества беа во хармонија со пределот, со поднебјето, цвеќето и куќите. Во оваа бујна природа сè пукаше од здравје, а староста и младоста изгледаа прекрасно. Најпосле, во сите тие разни форми на животот имаше некоја исконска небрежност, некоја блискост со среќата што им се спротивставуваше на сите наши филозофски колебања и ја лекуваше душата од надуените страсти. Старецот им припаѓаше на оние обрасци што особено ги сакаа машките четки на Шнец131: имаше темно лице чии многубројни брчки изгледаа рапави при допирот, прав нос, испакнати јаболчници што се црвенеа од жилички како листот на лозата наесен, ковчести црти, сите ознаки на силата, дури и таму каде што веќе ја немаше. Неговите мозолести раце, иако не работеа повеќе, ги беа зачувале белите и ретки влакна. Според однесувањето на човекот навистина слободен, можеше да се насети дека од љубов кон слободата што му беше толку драга, во Италија можеби ќе станеше разбојник. Детето, вистински планинец, имаше црни очи, што можеа да гледаат во сонцето, без да трепнат, црномурна кожа, темна и разбушавена коса. Имаше брзи, решителни и природни движења како птица. Беше лошо облечено и му се гледаше белата и свежа кожа низ парталчињата од облеката. И старецот и детето стоеја молчејќи, еден покрај друг, побудени од исто чувство, а по цртите на нивните лица се гледаше дека живееле со наполно ист, слободен живот. Старецот се беше навикнал на детските игри, а детето на наравта на старецот, како по некој договор меѓу две слабости, меѓу силата што е на одминување, и силата што се наоѓа пред напон. Наскоро потоа на прагот се појави жена што можеше да има околку триесет години. Плетеше одејќи. Тоа беше вистинска Оверњанка: црвена во лицето, со весел изглед, простодушна и со бели заби. Нејзиното лице, нејзината става, нејзината коса, нејзиниот фустан, нејзините едри гради, и нејзиниот говор, сè беше оверњанско. Совршената слика на земјата: работливоста, незнаењето, штедливоста, срдечноса, сето тоа беше тука.

Таа го поздрави Рафаела и стапи со него во разговор. Кучињата се смирија, старецот седна на клупата спрема сонцето, а детето секаде одеше по мајката. Тоа молчеше, но го слушаше и посматраше странецот.

- Зар не се плашите тука, снао?

- А зошто да се плашиме, господине? Кога ќе го затвориме влезот, кој би можел да дојде тука? О! ни најмалку не се плашиме! Впрочем - рече таа воведувајќи го маркизот во големата соба - што би можеле да земат од нас крадците.

Таа ги покажа ѕидовите поцрнети од чад, што немаа други украси освен оние слики што се избоени со сини, црвени и зелени бои, што ги претставуваа Смртта на кредитот, Страдањето на Исус Христос и Гренадирите на царската гарда. Потоа овде-онде низ собата, стари кревети од ореово дрво со столбови, маса со свиткани нозе, шамлици, ноќви, сланина обесена на таванот, лонец во кој се наоѓаше сол, тава, а на каминот жолти и шарени фигури од гипс. Кога излезе од куќата, Рафаел забележа меѓу карпите човек кој држеше мотика в рака. Беше наведнат и љубопитно ја посматраше куќата.

- Господине, она е мојот човек - рече оверњанката и се насмеа со вообичаена насмевка на селанките. - тој работи горе.

- А овој старец, дали е тоа татко ви?

- Извинете се, господине, тој е дедо на мојот човек. Ете каков е тој, има сто две години. А неодамна пеш го одведе нашето малечко во Клермон. Тоа некогаш беше силен човек. Сега само спие, пие и јаде. Постојано се занимава со малиот. Понекогаш малиот го води горе; и тој успева да се качува.

Валентин веднаш реши да живее покрај тој старец и тоа дете, да го вдишува нивниот воздух, да го јаде нивниот леб, да ја пие нивната вода, да спие со нивниот сон, и да добие во жилите крв каква што е нивната. Ќуд на еден смртник! Да се стане острига на овие карпи, да се спаси својата школка за неколку дена повеќе умртвувајќи ја смртта, беше за него лозинка на индивидуалниот морал, вистински пропис на човечкото живеење, убав идеал на животот, единствен, вистински живот. Душата му ја обзеде некоја силна себичност во која потона целата вселена. За него не постоеше веќе светот, целиот свет беше во него. За болните светот почнува крај нивната перница, а се завршува на дното на нивниот кревет. Овој предел беше креветот на Рафаел.

Кој барем еднаш во животот не ги посматрал движењето и работите на мравката, ги вовлекувал сламките низ единствениот отвор низ кој дише полжавот, ги испитувал ќудите на нежното вилинско коњче, се восхитувал од многубројните жилички избоени како ружа на готската катедрала, што се гледаат на црвеникавиот грб на лисјата од дабот? Кој не ги гледал долго со уживање дејствувањето на дождот и сонцето на покривот од темни керамиди или ги посматрал капките на роса, разни запци на нивните чашички? Кој не им се предавал на оние сетилни, небрежни, а активни мечтаења, што немаат никаква цел, а сепак водат кон некоја мисла? Кој, најпосле, не живеел со детски живот, слободен живот, со живот на дивјак, но без негови измачувања. Така живееше Рафаел неколку дена, безгрижно, без желби. Се чувствуваше значително подобро, необично удобно. Му го снема неспокојството, а страдањата се смирија. Се качуваше по карпите и седеше на некој врв откаде што можеше да види огромни предели. Тука остануваше цели денови, како растение на сонцето, како зајак во легалото. Или, запознавајќи се со појавите кај растителниот свет, со измените на небото, го посматраше напредувањето на сите дејности на земјата, во водата или во воздухот.

Тој се обиде да се соживее со скриениот ритам на оваа природа, колку што е можно повеќе, да се прилагоди на нејзината слепа послушност, за да може да му се потчини на деспотскиот и конзервативниот закон што ги владее инстинктивните суштества но и што ги одржува. Сакаше да се ослободи од грижата за своето постоење. Слично на оние некогашни злосторници што беа спасени, кога ќе ги спотера правосудството, ако се засолнат во олтарот, тој се обидува да се вовлече во светилиштето на животот. Успеа да стане составен дел на она неизмерно и моќно оплодување: се беше свикнал со сите непогоди, престојуваше во сите дупки, ги позна наравите и навиките на сите растенија, го испитуваше текот на водата, нивните подземни жички, и се запозна со животните; најпосле, се беше стопил толку целосно со животот на тоа место што донекаде му ја запозна душата и проникна во тајните. За него бескрајните форми на сите суштества и предмети во природата се развија од една иста материја, беа комбинација на истото движење, на неизмерното дишење на едно огромно битие што дејствува, мисли, оди, расте, со кое тој сакаше да расте, да оди, да мисли и да работи. Тој во фантазијата го мешаше својот живот со животот на овие карпи во кои зараснал.

Балгодарение на тој таинствен илуминизам, на тоа вештачко оздравување, слично со она благотворно бунило што природата го подарува за да попуштат болките, Валентин, во првите денови од својот престој во овој весел предел, уживаше во задоволствата на второто детство. Тој се занимаваше таму со ситници, започнувајќи многу работи, а не довршувајќи ниедна, заборавајќи ги утредента вчерашните планови. И така, немајќи грижи, беше среќен, и поверува дека е спасен. Едно утро, беше останал случајно во постелата до пладне, кога наеднаш, не знаејќи најпрвин дали е сонување, слушна, прв пат, известување за своето здравје, што неговата стопанка му го даваше на Жонатас, кој, секој ден доаѓаше да го бара. Оверњанката, без сомневање, мислеше дека Рафаел спие и не беше го спуштила тонот на својот планински глас.

- Ни му е полошо, ни му е подобро - говореше таа. Пак кашлаше цела ноќ духот да му испадне. Кашла, плука, драги господине, што е тажно да го погледнеш. Се прашуваме, и јас и мојот човек, откаде има сила толку да кашла. Ни го кине срцето. Тоа е некоја проклета болест! Не чини токму ништо! Постојано се плаши да не го најдам едно утро скочанет на постелата. Блед е како восочен Исус! Е! го гледам кога станува, од неговото бедно тело останале само коските и кожата. Покрај другото, започнува да му смрди здивот. Тој не обрнува внимание, се истрошува како да има премногу здравје. Покрај сето тоа, многу е храбар, зашто не се жали! Но, искрено зборувајќи, подобро би му било под земјата, бидејќи како Исус Христос се мачи! Ние тоа не го сакаме, господине, не е во наш интерес. Но и кога не би ни давал, тоа што ни го дава, јас би го сакала сепак: не сме за интерес. Ах, господи, само луѓето од Париз можат да боледуваат од тие опаки болести! Каде ли ги добиваат? Кутрото момче! Сигурно е дека нема добро да заврши. Гледајте, го нагризува треската, го изнемоштува, го убива! Тој нема поим за тоа; не знае ништо за својата болест, господине. Ништо не гледа... За тоа не треба да се плаче, господине Жонатас! Да знаете дека ќе биде среќен што не пати повеќе. Треба да му приредите деветдневни молитви. Сум видела прекрасни оздравувања што ги донеле деветдневните молитви и со задоволство би платила една свеќа да се спаси едно толку кротко, толку добро суштество, мирно како јагне...

Гласот на Рафаел беше премногу слаб за да може да се чуе, затоа мораше да го слуша и да го поднесува ова страшно дрдорење. Сепак, нестрпливоста го истера од постелата. Тој се појави на прагот и му викна на Жонатаса:

- Дрт злосторнику сакаш ли да ме убиеш? Селанката помисли дека пред неа е некое сениште и избега.

- Ти забранувам - продолжи Рафаел - и најмалку да се плашиш за моето здравје.

- Добро, господин маркизу - одговори стариот слуга бришејќи ги солзите.

- И најдобро ќе биде во иднина да не доаѓаш тука без моја наредба.

Жонатас сакаше да го послуша, но пред да се повлече, фрли на маркизот верен и трогателен поглед во кој Рафаел ја прочита својата смртна пресуда. Обесхрабрен, сфаќајќи ја наеднаш својата вистинска состојба, Рафаел седна на прагот, ги скрсти рацете на градите и ја наведна главата. Жонатас се исплаши и му пријде на својот господар:

- Господине...

- Оди си! оди си! - му дофрли болниот.

Утредента наутро, откако се искачи на карпите, Рафаел седна во една пукнатина полна со мов откаде што можеше да го види тесниот пат по кој се доаѓаше од бањата во неговиот стан. Во подножјето на карпите го забележа Жонатаса како разговара повторно со оверњанката. Некоја злобна моќ му ги објаснуваше вртењата на главата, очајничките движења, кобната простодушност на оваа жена, и му донесуваше дури и злокобни зборови, низ ветрот и тишината. Опфатен од ужасот, тој избега на највисоките планински врвови, каде што остана до вечерта, но не успеа да ги оттргне темните мисли толку несреќно разбудени во неговото срце со ѕверско интересирање на кое му стана предмет. Наеднаш и самата оверњанка застана пред него како сенка во вечерната засенетост. На нејзиното здолниште со црни и бели линии тој пронајде, со чудна поетска видовитост, некоја нејасна сличност со сувите ребра на скелетот.

- Паѓа роса, драг господине - му рече таа. - Ако останете тука, ќе изгниете како гнила круша. Треба да се вратите дома. Не е здраво да вдишувате влажна роса, до толку повеќе што не сте каснале ништо од изутрина.

- По ѓаволите! - извика тој. - Ви наредувам, стара вештерко, да ме пуштите да живеам по своја волја, или ќе избегам одовде! Доволно е што ми копате гроб секое утро, немојте да го длабите барем навечер...

- Вашиот гроб, господине! Јас ви копам гроб!... А каде ви е гробот? Би сакала да ве видам како што е нашиот татко, а не во гробот! Гроб! Пристигаме секогаш навреме во гробот!...

- Доста! - рече Рафаел.

- Фатете ме под рака, господине.

- Не сакам.

Човекот не поднесува ништо толку тешко како сожалувањето, особено кога го заслужува. Омразата закрепнува, разбудува живот, влева одмазда, додека сожалувањето убива и уште повеќе ја слабее нашата немоќ. Сожалувањето е несреќа што станува подлизурко, презир во нежноста, или нежност во навреда. Рафаел најде кај стогодишникот гордо сожалување, кај детето љубопитно сожалување, кај мажот користољубиво сожалување, кај жената наметливо сожалување. Но и во која форма да се јави тоа чувство, секогаш е исполнето со смртта. Поетот од сè прави песна, страшна или радосна, според сликите што му доаѓаат; неговата восхитена душа ги отфрла благите преливи и секогаш ги избира живите и острите бои. Ова сожалување стори во срцето на Рафаела грозна песна на тагата и на меланхолијата.

Тој без сомнение не мислеше на искреноста на природните чувства кога посака да ѝ се доближи на природата. Кога мислеше дека е сам под некое дрво, борејќи се со неподносливата кашлица, што ја совладуваше излегувајќи секогаш скршен од таа страшна борба, ќе ги здогледаше светлите и јасни очи на малиот кој, како дивјак, стражареше зад баз трева и го посматраше со онаа детска љубопитност во која има колку исмејувања, толку и задоволства, и извесно интересирање помешано со нечувствителност. Страшните зборови на трапистите: Брате, треба да се умре, како да беа испишани во очите на селаните со кои живееше Рафаел. Не знаеше дали повеќе се плаши од нивните простодушни зборови или од нивното молчење. Сè му пречеше кај нив. Едно утро забележа двајца луѓе во црни облеки, што се вртеа околу него, што го демнеа и што го испитуваа таинствено. Потоа, правејќи се како да дошле тука да се шетаат, му поставија неколку прашања на кои одговараше кратко. Тој ги препозна во нив лекарот на бањата и свештеникот, што дојдоа без сомнение по барање од Жонатас, по покана од неговите домаќини, или ги привлече здивот на блиската смрт. Тој го виде тогаш својот погреб, ги слушна песните на свештениците, ги изброја свеќите, и сега ги гледаше само низ превезот убавините на оваа природа во која сметаше дека го најде животот. Сè што неодамна му претскажуваше долг живот, сега му проречуваше близок крај. Утредента отпатува за Париз, опсипан со тажни и искрено жални желби на своите домаќини.

По патувањето што траеше цела ноќ, тој се разбуди во една од највеселите бурбонски долини, чиишто предели и глетки се брануваа пред него, и исчезнуваа брзо како магловитите слики на сонот. Природата му се покажуваше со свирепи кокетерии. Ту Алие ја одмоткуваше низ раскошниот предел својата блескава сребрена лента; потоа селца скриени во дното на една клисура од жолтеникави карпи ги покажуваа кулите на своите камбанарии; ту наеднаш ќе се покажеа мелници на некоја долинка, по едноличните лозја, а потоа постојано се појавуваа весели замоци, села прилепени на стрмнини или патишта обрабени со величествени тополи; најпосле Лоара со своите долги и сјајни повшини на водата заблеска низ своите златни брегови. Бескрајни чари.

Природата бујна, жива како дете, задржувајќи ги со мака љубовта и јунските сокови, ги привлекуваше незапирливо згаснатите погледи на болниот. Тој ги спушти завесите на колата и продолжи да спие. Приквечер, кога помина Кон, го разбуди весела музика и тој се најде сред некоја селска свеченост. Поштата се наоѓаше близу до плоштадот. Додека кочијашите ги менуваа коњите, тој ги посматраше игрите на тоа весело население, убавите и занесни девојчиња закитени со цвеќиња, поднапиените момчиња, потоа дебелите лица на старите селани, весели и заруменети од виното. Децата се лудираа, старите жени разговараа и се смееја: сè беше оживеало, а задоволството ги разубавуваше дури и фустаните и поставените маси. Плоштадот и црквата имаа среќен изглед; дури и покривите, прозорците и вратите на селските куќи како да беа во свечена облека.

Како претсмртник кој не може да поднесува ни најмал шум, Рафаел не можеше да го здодржи болниот извик ни пак да ја задуши желбата да ги замолчи тие виолини, да го сопре тоа виење, да го задуши тој џагор, да ја растури таа палава свеченост. Тој влезе во колата сиот нажален. Кога погледна кон плоштадот виде како се исплашила радоста, како бегаат селанките, а клупите останаа празни. На трибината за оркестарот еден слеп свирач свиреше и натаму на кларинет некое пискаво оро. Таа свирка без играчи, тој осамен старец со намуртено лице, во партали, со разбушавена коса скриен во сенката на една липа, сето тоа беше како некоја фантастична слика на желбата на Рафаел. Се истураше како од кобел оној силен дожд што во јуни облаците полни со електрицитет ненадејно ќе го исипат, а што запира исто така наеднаш. Тоа дојде толку природно што Рафаел, кога здогледа на небото неколку белузлави облачиња, што ги гонеше виорот, не ни помисли да ја погледне својата шагринска кожа. Повторно се намести во аголот на колата што тргна наскоро на пат.

Утредента беше во својата куќа, во својата соба, крај каминот. Нареди да му се накладе голем оган зашто му студеше. Жонатас му донесе писма. Сите беа од Полина. Тој без брзање го отвори првото и го расклопи како да беше во прашање сивкавата покана на даночникот. Ја прочита првата реченица:

„Отпатувал! па тоа е бегање, драг Рафаеле... Како! Никој не може да ми каже каде си? А, ако не знам јас, кој тогаш ќе знае?“

Не сакајќи да ги чита другите писма, тој ги зеде студено и ги фрли в оган, посматрајќи го со темни и згаснати очи пламенот што ја завиткуваше намирисаната хартија, ја претвораше во маса од рог, ја вртеше и ја дробеше.

Некои делчиња на хартијата паднаа во пепелта и тој ги виде почетоците на речениците, зборовите, мислите наполу изгорени што тој, играјќи си механички ги извади од пламенот.

„... Седејќи на твојата врата... очекував... Куд... се покорувам... Соперничке... јас, не! твоја Полина... сака... ја нема, значи, повеќе Полина? Да си сакал да ме оставиш, не би ме напуштил... Вечна љубов... Да се умре...“

Овие зборови предизвикаа во него извесно гризење на совеста: ја зеде машичката и го извади од пламенот последното парченце од писмото.

„... Дрдорев“, пишуваше Полина, „но не се жалев, Рафаеле! Оставајќи ме далеку од себе, ти без сомнение сакаше да ме поштедиш од тешките маки. Ти можеби ќе ме убиеш еден ден, но ти си премногу добар за да ме мачиш. Значи, немој повеќе така да си заминуваш. Не грижи се, јас можам да поднесам и најголеми страдања, но покрај тебе. Болката што би ми ја нанесувал не би била болка: во срцето имам многу повеќе љубов отколку што сум ти покажала. Сè можам да поднесам, само не можам да се помирам со тоа да плачам далеку од тебе и да не знам што ти...“

Рафаел го стави на каминот тој остаток од писмото поцрнето од оган, а потоа наеднаш го фрли во огнот. Таа хартија беше премногу жива слика на неговата љубов и на нејзиниот кобен живот.

- Повикај го господин Бјаншон - му рече тој на Жонатас.

Орас дојде и го затекна Рафаела в постела.

- Драг пријателу, можеш ли да ми направиш пијалок со нешто малку опиум, што би ме држело во постојан полусон, но со тоа постојаната употреба на тој пијалак да не ми штети?

- Ништо полесно - одговори младиот лекар - само е потребно да не лежиш по неколку часа дневно, за да јадеш.

- По неколку часа? - го прекина Рафаел; не, не! Надвор од постелата можам да останам најмногу еден час.

- Значи, што имаш намера? - го праша Бјаншон.

- Да се спие, тоа е сепак да се живее! - одговори болниот. Не пуштај никого внатре, дури ни госпоѓа Полина де Вичнау, ако дојде! - му рече Валентин на Жонатас додека лекарот пишуваше рецепт.

- Па, господин Орасе, има ли некаква надеж? - го праша стариот слуга младиот лекар кого го испрати до надворешните скали.

- Може уште долго да живее, а може да умре и оваа вечер. Кај него се еднакви изгледите за живеењето и за смртта. Сето тоа ми е несфатливо - одговори лекарот и направи движење што изразуваше сомневање. - Треба да се разоноди.

- Да се разоноди! господине. Вие не го познавате. Пред некој ден отепа еден човек без да каже ни ух!... Ништо не го интересира.

Рафаел остана неколку дена потонат во ништожноста на својот вештачки сон. Благодарение на материјалната моќ што опиумот ја има над нашата материјална душа, тој човек со толку жива фантазија се урна до нивото на оние мрзливи животни што чмаат сред шума како куп мртви растенија, а не сакаат ни да се поместат да го зграпчат лесниот плен. Дури ја згасна и небеската светлина, виделината не влегуваше повеќе во неговата соба. Стануваше околу осум часот навечер; немајќи јасна свест за својот живот, тој ја беше заситил гладта, а потоа веднаш легнуваше. Тие студени и старечки часови му донесуваа само нејасни слики, привиденија, сенки на црна основа. Се беше закопал во немата тишина, во одречувањето на движењето и разумот. Една вечер се разбуди многу порано од вообичаеното будење и не ја најде вечерата на масата. Му заѕвони на Жонатас.

- Можеш да си одиш - му рече тој. - Те збогатив, ќе бидеш среќен под стари денови; но не дозволувам повеќе да си играш со мојот живот... Што е тоа, беднику еден, гладен сум. Каде ми е вечерата? Одговори!

Жонатас се насмевна задоволно, ја зеде свеќата чијашто светлина трепереше во длабоката темнина на огромните куќни простории, го одведе својот господар, кој пак слушаше како предмет, во една широка сала чија врата наеднаш се отвори. Рафаела веднаш го заплисна светлина, и беше засенет, изненаден од нечуена глетка. Тој го здогледа својот лустер полн со свеќи, најретки цвеќиња од својата стаклена градина уметнички распоредени, маса што блескаше од сребрени и златни садови, од седеф и порцелан; кралска трпеза што се чадеше, чиишто вкусни јадења ги дразнеа непцата. Тој ги виде своите насобрани пријатели, во друштво со накитени и занесни жени со голи вратови, со разголени рамења, со коси полни со цвеќе и со сјајни очи. Сите беа различно убави и заводливи под сладострасни носии: една ги покажуваше своите чудесни форми во ирски жакет, друга носеше страстен андалузиски фустан; оваа полуголава, облечена како Дијана кога лови, онаа скромна и вљубена, во костимот на госпоѓица де Ла Валиер, сите се беа предале подеднакво на пијанството. Во погледите на сите официјално поканети гости, блескаше радост, љубов и задоволство. Кога го покажа Рафаел на вратата своето мртовечко лице, наеднаш екна громогласно викање, молневито, блескаво како светлината на оваа гозба приготвена на брза рака. Гласовите, миризбите, светлината и жените со занесна убавина, ги возбудија сите негови сетила и му го повратија апетитот. Прекрасна музика, скриена во еден салон во близината, ја заплисна оваа опивна врева со брановите на хармонијата и ја дополнија оваа невообичаена визија. Рафаел почувствува раката како му ја стега милата женска рака, чиишто бел едар мускул се крена да го прегрне. Тоа беше раката на Аквалина. Тогаш сфати дека оваа слика не беше нејасна и неверојатна како моменталните слики на неговите безбројни соништа; тој писна ужасно, наеднаш ја затвори вратата, и го засрами својот стар слуга удирајќи му шамар.

- Чудовиште, ти, значи, си се зарекол да ме натераш во гроб - извикна тој.

Потоа, треперејќи целиот при помислата на опасноста на која ѝ се беше изложил, тој доби сила да отиде во својата соба, испи голема доза пијалак за спиење, и легна.

- По ѓаволите! - рече Жонатас доаѓајќи си на себе - господин Бјаншон ми нареди да го разонодам...

Беше некаде околу полноќ. Во тоа време - благодарение на некоја физиолошка ќуд на чудото и очајноста на медицинската наука - Рафаел блескаше од убавина во сон. Живо руменило ги облеваше неговите бели образи. Неговото чело милно како на девојка, изразуваше силен дух. Животот цветаше на тоа мирно и одморено лице. Изгледаше како дете што спие под закрилата на мајката. Спиеше добро; низ неговата румена уста поминуваше едноличен и чист здив; се смееше: сонот без сомнение го пренесуваше во некој прекрасен живот. Можеби беше стогодишен човек; можеби внучињата му посакуваа долг живот; можеби седеше на селска клупа, на сонце, под лисја и ја гледаше, како пророк, на врвот на планината, ветената земја, во благодатна далечина!...

- Значи, тука си?

Тие зборови, изговорени како сребро со ѕвонлив глас, ги растеруваа нејасните слики на неговиот сон. Во светлината на ламбата, тој ја здогледа Полина како седи на неговата постела, но Полина која ја разубавиле отсутноста и болката. Рафаел стана зачуден од изгледот на тоа лице, бело како круничните ливчиња на водниот цвет, кое со својата долга црна коса изгледаше уште побело во самракот. Солзите беа направиле светли бразди на нејзините образи, и висеа речиси да паднат при најмало движење. Во бел фустан со сведната глава, одвај потпрена на креветот, личеше на ангел што слегол од небото, на привидение што би го истерало и здивот.

- Ах! заборавив сè! - извикна таа кога Рафаел ги отвори очите. - Имам глас само да кажам: Твоја сум. Да, моево срце е само љубов. Ах, никогаш ангеле на мојот живот, никогаш не си бил олку убав. Очите ти светкаат... Но сега ми е јасно сè, дали знаеш! Одеше, без мене, да се лекуваш, зашто се плашеше од мене... само...

- Бегај! бегај! остави ме! - одговори најпосле Рафаел со придушен глас - Ма оди си еднаш! Ако останеш тука, ќе умрам. Сакаш ли да ме гледаш како умирам?

- Како умираш! - повтори таа. - Зар можеш да умреш без мене? Да умреш, па ти си млад! Да умреш, па јас те сакам! Да умреш! - додаде таа со длабок глас од грло, и му ги грабна лудачки рацете... - Студени! - рече таа. - Се лажам ли?

Рафаел извлече од под перница парченце шагринска кожа, тенко и малечко како зимзелен лист, и рече покажувајќи го:

- Полина, прекрасна слико на мојот живот! Да се простиме!

- Да се простиме? - повтори таа зачудено.

- Да. Ова е амајлија што ги исполнува моите желби и го претставува мојот живот. Еве што ми останало од неа. Ако ме гледаш и натаму, ќе умрам...

Девојката поверува дека Валентин полудел, ја зеде амајлијата и отиде до ламбата. Осветлена со треперлива светлина што паѓаше подеднакво и врз Рафаела и врз амајлијата, таа многу внимателно ги испитуваше и лицето на својот љубовник и последното парченце на волшебната шагринска кожа. Кога ја виде Полина, прекрасна поради стравот и љубовта, не беше веќе господар на своите мисли: сеќавањето на нежните милувања и занесни радости на својата страст победија во неговата одамна заспана душа, и се разбудија во неа како слабо згаснат оган.

- Полина, дојди!... Полина!...

Девојката списка страшно, а очите ѝ се ококорија: нејзините веѓи, силно оптегнати поради нечуена болка, се развлекоа со ужас. Таа ја прочита во очите на Рафаела онаа луда желба што беше некогаш нејзината гордост. Но колку што растеше таа желба, кожата се собираше и ѝ ја скокоткаше раката. Не размислувајќи таа избега во соседниот салон и ја заклучи вратата.

- Полина! Полина - повика претсмртникот јурејќи по неа. Те љубам, те обожавам, те сакам!... Ќе те проколнам, ако не отвориш! Сакам да умрам во твојата прегратка!

Благодарение на некоја необична сила, на последниот грч на животот, тој ја скрши вратата и ја виде својата љубовница полугола на канабе. Полина залудно се обидуваше да си ги распара градите, и, за да умре што поскоро, гледаше да се задуши со својот шал.

- Ако умрам јас, тој ќе живее! - зборуваше таа трудејќи се да го оптегне јазелот што го беше направила.

Косата ѝ беше расплетена, плешките голи, облеката во неред, и, во таа борба со смртта, со расплакани очи, со пламено лице, превиткувајќи се во страшен очај, таа му покажа на Рафаел, испијанета од љубов, илјада чари што го зголемија неговиот занес. Тој скокна врз неа како птица грабливка врз својот плен, го раскина шалот и сакаше да ја прегрне.

Претсмртникот бараше зборови да ја изрази желбата што ја расточуваше целата негова сила. Но најде само придушено претсмртно кркорење што допираше до неговите гради. Неговото сè подлабоко дишење како да излегуваше од утробата. Најпосле не можејќи да испушти никаков глас, тој ја гризна Полина за градите. Сиот преплашен од писокот што го слушна, се појави Жонатас и се обиде да го одземе од девојката трупот над кој клечеше во еден агол.

- Што барате - рече таа. - Тој е мој, јас го отепав, јас тоа и го претскажав!