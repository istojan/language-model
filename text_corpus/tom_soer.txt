1
- ТОМ!

Нема одговор.

- Том!

Нема одговор.

- Што станува со тоа момче, јас сум загрижена? Ти ли си Том!

Нема одговор.

Старата жена ги спушти очилата надолу и гледаше над нив околу собата. Потоа ги крена повторно на челото и погледна под нив. Низ очилата таа ретко гледаше, кога бараше некој предмет, толку ситен, како игла. А денеска работата беше уште полоша: таа ги носеше парадните очила, со кои се гордееше, но кои ги носеше повеќе за гордост, отколку за полза. Поубаво кажано, низ нив таа не можеше да гледа подобро, отколку што се гледа низ два капака од тенџере...

Старата жена изгледаше изненадена, неспокојна. И таа рече не налутено, но со доста висок тон, за да можат да ја чујат мебелите во празната соба:

- Добро, добро, почекај, пиленце мое... Само да ми паднеш в раце... јас тебе...

Таа не заврши и за тоа време се наведна и почна да мавта под креветот со дршката на метлата, и тоа толку ревносно, што при секое мавтање само што не се задишуваше.

И тука ништо не најде, само ја исплаши мачката.

Кај се пикна тоа мангупче, се изгуби без трага!

Таа излезе на отворената врата и стоејќи на неа почна да бара меѓу стебленцата на доматите и високата правлива трева во градината. Но, Том и тука го немаше. Тогаш таа го повиши гласот и силно извика кон далечината:

- Еј, Том!

Веднаш зад неа се чу лесно шушкање. Старата жена се заврте и успеа да го фати детето за половината точно во моментот, кога тоа се накануваше да се извлече.

- Ах, еве си!... Како не се сетив да погледам во шпајзот? Кажувај бргу што правеше таму?

- Ништо не правев...

- Како - ништо! Ама види си ги рацете и устата... Од што ти се извалкани?

- Не знам, тетко?

- А јас многу добро знам. Извалкани ти се со слатко, ете со што... Сто пати сум ти рекла, уште еднаш ако гибнеш во слаткото, ќе те натепам така што... Ела ваму!

Прачката веќе врсна во воздухот. Опасноста,неизбежно се закануваше.

- Леле, тетко! Види што има зад тебе!

Старата жена веднаш се заврте, па со двете раце ја зграпчи полата од фустанот, уплашена од некаква ѕверка што си ја вообразуваше, а во тоа време момчето ѝ се измушна од рацете, како стрела, за миг се искачи по високата ограда и се изгуби зад неа. Тетка, Поли остана неколку секунди со отворена уста од чудење, па потоа тихо си се насмевна сама на себеси.

- Е, мангупче е! Како така да не можам да се навикнам на сето тоа. Колку пати се има шегувано така со мене - време е веќе да знам како да се расправам со него. Всушност, како ќе навикнам - секој ден, сè нова лудорија; како да се сети човек дека намислило да направи некоја нова пакост? Ќе лудува додека не ме разлути сериозно, а потоа, вешто ќе се извлече, или пак ќе ме засмее. И тогаш сета моја лутина исчезнува и срцето не ми дава да го натепам. Чувствувам дека не постапувам добро со тоа дете, дека не го исполнувам својот долг кон него... „Кој што сака, тој и накажува“, зборува, навистина Светото писмо. А јас вршам голем грев, што го разгалувам тоа дете - и тоа е најлошото. Голем немирник е, но што да правам! Тој е син на покојната ми сестра, бедно сираче, и затоа не ми дава срцето да кренам рака на, него. Секогаш кога ќе му простам некој прекршок, потоа ме гризе совеста. А да го казнам, не ми дава срцето... Ете и сега: избега и отиде негдека да лудува и да прави пакости уверена сум во тоа. Нема што, утре ќе го казнам да работи! Иако е утре сабота, кога сите деца се одмораат од училиштето. А тој не љуби да работи, но јас сум должна да го натерам, инаку сосема ќе стане палаво.

Том, навистина, избега за да игра и доста време не се појави. Сепак, тој се врати навреме за да му помогне на малото црнче Џим, за да исцепат дрва за утре и борина за вечерта. Всушност, тој повеќе му зборуваше, му ги раскажуваше на Џим своите доживувања, а црнчето свршуваше три четвртини од работата. Помалото братче на Том, Сид, веќе одамна ја имаше свршено неговата работа - да ги собере деланките. Тоа беше едно мирно и умно дете, никогаш не правеше ниту лудории, ниту пакости.

Додека Том вечераше, тетка Поли вешто му поставуваше прашања необично итри и длабоки, за да разбере што правел преку денот: таа сакаше незабележано да го натера да и ги раскаже сите свои доживувања. Како многу простодушни суштества, таа ја имаше слабоста да си вообразува дека е надарена со особен талент на дипломат и ги сметаше своите најпровидни итрини за голема стратегија.

- Том, - започна таа, - денеска беше многу жешко во училиштето, нели?

- Да, тетко, многу беше жешко.

- Ужасно жешко, нели?

- Да, тетко.

- А тебе, не ти се пливаше ли, Том?

Том малку се затресе, во главата му мина неудобно подозрение. Тој испитувачки ја погледна тетка Поли в лице, но на него не можеше да прочита ништо.

- Како да ти речам, не особено, тетко!

Старата жена ја подаде раката, ја пофати јаката на неговата кошула, па рече:

- Но ти не си воопшто испотен.

Нејзе ѝ ласкаше помислата дека можеше да разбере дали е сува Томовата кошула и, притоа, толку лесно, што никој не ја разбра нејзината намера. Но, Том разбра накај оди работата и искусно го испревари понатамошното напаѓање:

- Јас и другите деца ги стававме главите под бунар. Косата уште ми е мокра, еве види.

Тетка Поли беше недоволна: како можеше да ја испушти од предвид толку важната околност. Но одеднаш ја опфати една блескава мисла:

- Ама ти, нели си ја распетла јаката кога си ја полеваше главата, Том? Ајде распетлај се.

Лицето на Том за миг се разведри. Тој живо се распетла. Јаката на кошулата му беше здраво сошиена.

- Добро, добро, детенце мое! А пак јас бев уверена дека си се капел денеска.

Нејзе ѝ беше дури малку и непријатно, дека нејзиното предвидување не се оправда.

Но Сид рече:

- Сето тоа е убаво и прекрасно, но сè ми се чини дека јаката му ја соши со бел конец, а овој е црн!

- Да, се разбира, ја имав сошиено со бел конец. Нели, Том?

Но Том не дочека да види што ќе стане понатаму. Тој скокна и се стрчна кон вратата.

- Да му мислиш, Сид, ќе ми платиш за ова, лошо дете! - викна тој на излегување.

Кога се најде надвор од секоја опасност, Том извади две големи игли, забодени под реверот на палтото. Едната беше со бел, а другата со црн конец.

„Тетка ми ништо не ќе забележеше, ако не се јавеше Сид, си рече тој. Еднаш ме шие со бел конец друг пат со црн, никогаш не можеш да ѝ го фатиш крајот. Но, ништо, за сè Сид ќе плати. Ќе го опаметам јас него“.

Том сосема не беше примерно момче, затоа пак брат му Сид, се сметаше за многу умно момче и беше најдобриот ученик во училиштето. Том го сметаше за неподнослив и не можеше да го трпи. По неколку минути тој сосема заборави на своите непријатности. Не за тоа што тие беа за него помалку тешки и горчливи од грижите на секој возрасен човек, но затоа што во тој момент вниманието му го привлече нешто многу интересно, кое за миг ги истера сите негови неволи. Истото тоа се случува со возрасните луѓе, неволите и тагата често се забораваат, штом ќе ги опфати нешто ново. Тоа утро Том научи од едно црнче да свири на аден особен начин, нешто како чуруликање на птица, со некакви особено пискави цевки, кога го залепуваше јазикот за непцето. Читателот, се разбира, ќе се сети како се прави тоа, кога бил дете. Со помошта на вниманието и настојувањето, Том разбра во што се состои целата работа, па дури и го надмина учителот. И сега тој весело врвеше по патот, си потсвирнуваше некакви свои песнички и душата му беше радосна. Том се чувствуваше како некој астроном, кој открил нова планета.

Летните вечери беа долги - уште не се беше стемнило. Одеднаш Том престана да свири. Пред него стоеше едно непознато момче, малку повисоко од него. Појавувањето на непознат, од каква и да е возраст и пол - секогаш беше еден настан во бедното и мало гратче. Момчето беше облечено убаво, дури премногу облечено за делник: На главата имаше контешка капа, неговото добро запетлано и пристегнато сино палто беше чисто, како и панталоните. На нозе имаше нови чевли, иако беше петок. На вратот момчето носеше јака од светлобојна панделка.

Држењето на непознатото момче беше толку горделиво што предизвика завист кај Том. Колку што повеќе го гледаше, толку повеќе непознатото момче го испрчуваше носот, и толку повеќе Том го сознаваше оскудниот изглед на сопствената облека.

Неколку минути двајцата се вртеа еден околу друг молчеливо и одвреме-навреме се гледаа в очи, Најпосле, Том прозбори прв:

- Знаеш ли, јас сакам сега да те натепам!

- Обиди се.

- Ќе се покаеш.

- Мислиш ли!

- Да, секако.

- Само обиди се да мрднеш!

- Зошто да не?

Дојде до непријатна пауза.

- Ама ти како се викаш?

- Тоа не е твоја работа.

- Осмели се да кажеш уште еден збор, и ќе ти покажам со кого имаш работа.

- Ајде, да видам!

- Ти само си вообразуваш дека си некаква важна птица. Јас можам да те нателам дури само со една рака, само да сакам.

- Зошто не посакаш? Ајде де, само се фалиш.

- Почекај, ќе те натепам, само обиди се да ми се подбиваш конте еден!... Па и каква капа носи, ха, ха, ха! Исто како седело на чавки.

- Ти можеш, ако сакаш да ми ја турнеш капата, ако не ти се бендисува. Ќе ти дозволам ама после ќе видиш.

- Лажливец!

- Ти самиот си лажливец!

- Само се дуеш, а страв ти е!

- Воопшто не ми е страв.

- Страв ти е!

- Не е вистина!

Пак молчење. Противниците повторно се завртеа еден околу друг и се меркаа со очите. Најпосле се исправија еден до друг, допирајќи си ги рамениците.

- Ајде, чисти се оттука! - извика Том.

- Ти чисти се!

Двајцата стоеја исправени во една и иста поза, со подадена една нога напред, и туркајќи се со рамениците, се гледаа со омраза. Ниту на едниот, ниту на другиот му се даваше можност да го исплаши противникот. Тие се туркаа додека не им се зацрвенија лицата, и најпосле внимателно отстапија.

- Ти си страшливко и никаквец! - рече Том. - Но почекај, јас ќе му кажам на брат ми поголемиот, и тој ќе те научи како да се држиш.

- Не се плашам од твојот поголем брат! - И јас имам брат, уште поголем од твојот! Ќе те фати и ќе те фрли како топка, зад онаа ограда.

(И двајцата браќа беа измислени.)

Том се наведна и напиша на земјата една црта.

- Само обиди се да ја минеш оваа црта, јас така ќе те нагостам, што не ќе можеш да станеш од местото!

Предизвикувањето беше навистина дрско. Непознатото момче спокојно ја пречекори одбележаната граница.

- Е, ајде де, нели велиш дека се ме тепаш?

- Ќе те тепам како ништо!

- Ако сакаш, можам да ти дадам пари?

Непознатото момче; извади од џебот две големи бакарни монети и иронично му ги покажа на Том. Том му ја турна раката и парите паднаа на земја. За миг двете момчиња веќе се тркалаа во калта, борејќи се како мачки. Тие си ги кубеа косите, си ги касаа алиштата, ги муртеа лицата, се покриваа со прав и со слама. Но ете, неоформената маса доби определена форма: меѓу чадот на битката се изрази фигурата на Том, кој го беше наседнал својот противник и го потиснуваше со тупаници.

- Барај прошка! - викаше тој.

Победениот се мачеше на некаков начин да се ослободи, плачеше од лутина. Најпосле, тивко промрмори:

- Доста!

Том го ослободи со зборовите:

- Така, другпат да бидеш поумен, пиленце, да знаеш со кого можеш да се шегуваш и кого можеш да го нервираш!

Непознатото момче се оддалечи, чистејќи ја правта и калта од новата облека, офкајќи и липајќи. Одвреме-Навреме се завртуваше, налутено му се закануваше на Том со главата, дека ќе му се оддолжи „само ако му падне в рака“.

На тие заплашувања Том одговори со подбивно кикотење: задоволен и среќен од својата победа. Но штом се заврте на другата страна, другото момче зеде еден камен и го фрли кон својот непријател: каменот го удри Том по грбот меѓу двете плешки, а непознатото момче фати да бега побрзо од срна.

Том се спушти да го гони својот подмолен противник, но тој веќе успеа да стигне до дома. Том почека уште малку до надворешната врата, викајќи го страшливкото да излезе ако смее. Но страшливкото само му се кривеше од прозорецот и не сакаше да излезе. Бргу по тоа се појави мајка му на непријателот, почна да го куди Том и да го нарекува со грди зборови како: разбојник, скитник, и го избрка. Том по неволја мораше да ја напушти опсадата, ветувајќи си: кога и да е да му се одмазди на својот непријател.

Таа вечер тој се врати дома многу доцна. Кога внимателно се провлекуваше низ прозорецот, тој попадна во една заседа: пред него се испречи тетка Поли. Кога виде во каква жалосна состојба е облеката и лицето негово, таа плесна со рацете и цврсто реши - по секоја цена да го накаже утре со тоа што ќе го натера да работи.





2
ДОЈДЕ УТРОТО на саботниот ден - свежо, чудно летно утро. Наоколу сè вриеше од живот, сè се радуваше. На секого му беше весело и радосно во душата, а штом срцето е младо, песната веднаш се излева од устата. На секое лице сјаеше радост, а луѓето просто не чекореа, туку летаа. Багремите беа преполнети со цветови, а воздухот беше полн од нивниот мирис.

Кадифестата планина, што се издигаше зад селата и над селата, се зеленееше со својата раскошна вегетација, и оддалеку личеше на некаква волшебна, мирна и благословена земја.

Том излезе од дома со полно ведро боја и четка со долга дршка. Тој ја разгледа високата ограда и за миг расцветаната природа во неговите очи ја изгуби сета онаа своја радост. Длабока тага се разлеваше по неговото лице: не е шега, треба да измачка цели триесет јарди* од оградата што беше висока девет стапала! На Том му се чинеше оти животот е горчлив и безрадосен, а неговото постоење - тешко бреме. Со издишување тој почна да ја потопува четката во ведрото и да бојадисува, почнувајќи од највисоката штица на оградата. Потоа, уште еднаш и уште еднаш ја повтори таа операција. По долго работење, тој со ужас виде дека тоа што го свршил е ништо во споредба со она, што му преостанува да го сработи - небојадисаниот дел на оградата. И наместо да продолжи тој седна на еден ќутук.

Во тој момент црнецот Џим излезе од вратата со празно ведро и весело запеа некоја песничка. Да појде за вода до чешмата, за Том секогаш претставуваше вистинска казна, но сега тоа му се претставуваше во сосема друга светлина. Тој си спомнуваше дека наутро околу бунарот секогаш има многу народ. Девојчиња, момчиња, мулати и црнци чекајќи на ред разговараат меѓу себе, си разменуваат разни ситнурии, се караат, се борат, се тепаат. Тој го памети и тоа иако помпата беше на околу сто и педесет метри од куќата дека Џим се забаваше по цел час, така што секогаш требаше да праќаат некого да го вика. Том рече:

- Слушај, Џим - почна Том бојазливо - ако сакаш, јас ќе појдам по вода наместо ти, а ти за тоа време бојадисувај ја малку оградата... А?

Џим ја заврте главата и рече:

- Не може, господин Том, - никако не може. Господарката ми заповеда да донесам вода бргу, и воопшто да не се задржувам по патот. Таа, изгледа, знае дека господинот Том ќе ме замоли да побојадисувам наместо него и затоа ми рече: „Внимавај, гледај си ја работата, инаку да му мислиш!“

- Глупости! - рече Том. Таа само си зборува, Џим! Дај го ведрото, јас ќе побегнам брзо и таа ништо нема да разбере.

- Ах, не, не смеам, не смеам господин Том, старата нема да ми даде отсуство; така ми се закани, зашто лошо ќе биде.

- И во тоа ли е работата! Таа никогаш не удира силно - одвај малку ќе чукне по главата со напрстокот и толку! Таа повеќе зборува разни работи, но зборовите, како што знаеш, се празни работи. Џим, слушај, ќе ти го дадам еве ова бело топче!...

Џим почна да се колеба.

- Прекрасно камено топче, Џим!

- Топчето е прекрасно, господин Том. Но, сепак, ми е страв од господарката! Ќе ме претепа!

Но искушението навистина беше многу силно: и Џим не издржа. Го остави ведрото на земјата и го зеде топчето. Но не мина ниту една минута, и тој веќе леташе стрмоглаво по улицата со ведрото в рака и со болка во рамото: за тоа време Том ревносно почна да ја бојадисува оградата, а тетка Поли се врати од полето држејќи една стара пантофла во рацете и со триумф во нејзините очи.

Но ревноста на Том речиси ослабна. Тој се замисли за неговите весели планови за тој ден и тагата му се зголеми. Ете, речиси сите момчиња, пуштени на слобода, ќе минат пркрај него; и сите ќе му се смеат дека го казниле да работи во сабота. Самата помисла на тоа го вослали. Тој ги извади од џебот сите негови дрангулии и почна да ги разгледува: имаше разни парчиња од играчки, камени толчиња, разнокалибарни ситнурии - но сето тоа, всушност, не беше достатно, за да откупи со него барем половина час слобода! Тој пак повторно ги стави во џебовите неговите богатства: не, нема зошто и да мисли да ги поткупи момчињата со тие нешта. Никој нема да се согласи. Во тој мрачен и безнадежен момент неочекувано го опфати едно чувство - една голема, генијална мисла. Тој пргаво ја дигна четката и спокојно си ја продолжи работата.

Ете, оддалеку се појавува Бен Роџерс. Токму од неговите подбивки Том се плашеше повеќе од оган. По самото однесување на Бен изгледаше дека му е лесно на срцето и, дека смета весело да си го помине времето. Тој јадеше едно јаболко и одвреме-навреме извикуваше некаква таинствена команда, или пак имитираше звук на камбана - „бим-дин дин-дин-дин!“ Работата беше во тоа што тој си вообразуваше дека претставува брод.

Кога се приближи кон Том тој го намали одот, помина на средината на улицата и почна претпазливо да завива - зашто, шега ли е, тој претставува еден голем брод па име, „Мисури“, потонат во водата девет стапала. Во едно исто време тој исполнуваше улога и на брод, и на капетан, и на сигнални камбани - сè заедно.

- Стоп! Дин-дин-дин-дин! Кога го подзапре одот, бродот почна величествено да плови кон оградата на тетка Поли.

- Бавен од! Џин-џин-џин!

Бен ги истегна рацете и по тоа ги притисна кон колковите.

- Кормилото налево! Џин-џин-џин! Чоу-шоу-шоу! - Десната рака на Бен почна да опишува кругови, претставувајќи четириесет стапала големо тркало. - Кормилото право: Џин-џин-шоу-шоу!

Левата рака почна да опишува кругови.

- Налево, со полна пара! Запрете ги машините. Прекратете ја парата! Шт-шт-шт-шт!

Тркалата престанаа да мрдаат и бродет се запре до Том, кој ревносно продолжуваше да ја бојадисуваа оградата, без да му обрнува ниту најмалку внимание на бродот, како да го нема. Бен погледна и ја отвори устата од чудење.

- Е, што, пријателе, тенасадиле тука за цел ден, можеби? - прозбори најпосле тој.

Молчење. Том го посматра својот последен потег како вистински уметник. Потоа, повторно лесно помина со четката, и откако ја навали главата пoналево, пак почна да набљудува како и порано.

Бен се приближи уште малку. На Том му потекоа лиги, толку многу сакаше да касне од јаболкото. Но и покрај тоа, тој продолжи да работи.

- Ах, ти мангупче, те натерале да работиш - повтори Бен со жалослив тон.

- О, здраво, Бен. Не те забележав!

- Знаеш ли, сите ќе одиме да се капиме! сигурно сакаш да дојдеш со нас, нели? Но не, не можеш, тии повеќе сакаш да работиш.

Том го погледна својот другар со чудење.

- Што подразбираш ти под работа?

- Па, тоа не е ли работа?

Том повторно продолжи да мачка со четката, потоа прозбори немарно:

- Се разбира за некој можеби е работа, но за мене можам да кажам, дека ми прави задоволство.

- Да не сакаш да ме увериш дека ти е многу весело?

Четката продолжуваше да се шета назад и напред со неуморна енергичност.

- Весело ли е? Зошто пак да не ми е весело? Лошо ли е? Не на секое момче му се дава да, бојадисува огради?

Работата сега доби сосема друга светлина. Бен престана да го јаде јаболкото и се замисли. Том деликатно мачкаше со четката, па се отстрануваше назад, и за да суди подобро за ефектот, додаваше ваму-таму уште по некоја мачканица и потоа пак почнуваше да се восхитува. Бен го следеше секое негово движење, заинтересиран сè повеќе и повеќе. Најпосле не издржа:

- Слушај! Том! Дај ми да помачкам малку! Том сакаше уште веднаш да се согласи, но се размисли.

- Не, не. Бен. Не ќе можеш. Знаеш тетка Поли ќе се налути, Таа сака оваа страна на оградата да биде бојадисана многу убаво, зашто е откај улицата. Навистина, тетка ми е права што се однесува на оградата: потребна е чиста работа. Те уверувам дека на илјада одвај дури на две илјади едно од момчињата е во состојба да ѝ угоди.

- Навистина? Ништо. Дај ми ја четката, јас само ќе се обидам малку. Не плаши се, нема да бојадисувам полошо од тебе.

- Бен, сакам да ти направам задоволство, чесен збор, но работата е во тоа, што ќе рече тетка Поли. Џим сакаше да се зафати за таа работа, но таа не дозволи. Разбираш ли сега, ако дознае за тоа, ќе си го окркам уште како!

- Глупости! Сполај му на Господ, не сум левичар! Дај само да се обидам! Сакаш ли за тоа да ти дадам половина јаболко?

- Добро... Не, не, не, не може, Бен, ти се ќе расипеш!

Ќе ти го дадам целото јаболко! Се согласуваш ли!

Том, најпосле, му ја подаде четката, навидум божем насилно. Но во душата тој ликуваше. И додека бившиот брод „Мисури“ се трудеше и се потеше на сонцето, нашиот уметник во оставка седеше под сенка, качен на една бочва ги нишаше нозете, го јадеше јаболкото и мислеше како да привлече нови жртви.

А такви не недостасуваа, уште повеќе откако стасаа и новите ученици. Тие, се разбира, дојдоа со намера да се пошегуваат со Том, но сите се заборавија, привлечени од бојадисувањето.

Кога се умори Бен, Том му го продаде следниот ред на Бели Фишер за едно летало, речиси ново; потоа, четката ја зеде Џони Милер за еден мртов глушец и еден канап, на кој можеше да се врти глушецот, итн.

Напладне, Том, од жалосно и сиромашно момче, се претвори во вистински богаташ, потонет во раскош. Освен споменатите предмети, тој имаше цел куп - уште дванаесет топчиња, една свирка, едно парче сино стакло од шише, една дрвена пушка, еден клуч, со кој не можеше ништо да се отклучи, парче креда, стаклен чеп од шише за вино, едно оловно војниче, два бумбара, едно криво маче, шест жабички што прскаат, една месингена квака, кучешка гривна (без куче), дршка од нож, неколку корки од портокал и едно старо рамче од прозорец. Освен тоа, тој си го мина времето многу весело, многу пријатно, седејќи со скрстени раце, меѓу големото друштво, а за тоа време оградата беше прекрасно бојадисана и тоа со три пластови вар. Ако не беше истрошена сета резерва од бојата, Том сигурно ќе ги доведеше до банкротирање сите момчиња од градот, одземајќи им ги играчките до една. Тој дојде до сознание дека всушност животот не е толку горчлив, откри еден голем закон на човечката дејност, иако не беше свесен за тоа негово откритие. А тој закон гласи: ако сакаш да натераш некого со страст да засака нешто, достатно е да го увериш дека тоа нешто многу тешко може да се постигне.

Ако беше Том некој голем мудрец или голем филозоф, како авторот на оваа книга, тој ќе разбереше дека труд се нарекува сето она што е должен да го направи човекот, а задоволство - она што може да го направи, а може и да не го направи - како сака. Таа вистина му помогна да разбере, зошто на пример изработувањето на вештачките цвеќиња се смета за труд, а куглањето и качувањето на врвот Монблан - само забава.

Ако во Англија богатите џентлмени през летото своерачно управуваат четири впрегнати коњи во пајтон, тоа е само затоа, зашто правото да ги држат уздите им чини голема сума пари. Всушност, некој ако се обиде да им: предложи за тоа некаква плата, тие ќе откажат, бидејќи забавата во тој случај ќе се претвори во понижувачки труд.





3
ТОМ Ѝ СЕ ЈАВИ на тетка Поли. Таа седеше до отворениот прозорец во веселата и пријатна задна соба, која служеше и како спална и како трпезарија и за библиотека.

Мекиот летен воздух, тишината, слатката арома на цвеќињата, приспивното брмчење на пчелите го имаа произведено нивното вообичаено дејство - старата дремеше нишајќи се над везот. Во собата таа немаше друго друштво, освен мачката, која мирно спиеше, свиткана на нејзините колена. Очилата на тетка Поли ѝ беа кренати нагоре над нејзината бела коса, за поголема безбедност. Тетката беше уверена дека Том веќе одамна избегал, па затоа многу се зачуди, што тој толку смело се решава да се појави пред неа.

- Тетко, можам ли сега да појдам да си поиграм? - праша тој.

- Што, па зар веќе? А колку сработи?

- Сè е готово, тетко.

- Том, престани да лажеш! Знаеш дека не можам да го поднесувам тоа.

- И не мислам да те лажам, тетко, сè е свршено.

Тетка Поли, воопшто, малку им веруваше на зборовите на Том. Таа стана и отиде да се увери со своите сопствени очи, дали зборува вистина. Таа ќе беше задоволна, дури и тогаш ако по проверката се покажеше дека има и мала доза вистина во зборовите на Том. И затоа, многу беше зачудена што оградата цела беше бојадисана од горе до долу, и не само тоа, но и внимателно мината со неколку густи пластови; беше бојадисан дури и работ на земјата долу во подножјето.

- Е, да си признаам, никогаш не го очекував тоа, - извика таа. - Нема што, ти можеш да работиш, кога сакаш, Том. Но тоа се случува многу ретко, ох, многу ретко! - додаде таа, за да ја намали пофадбата. - Оди играј и гледај да се вратиш навреме за вечера, инаку мисли му.

Таа толку беше восхитена од блескавите, подвизи на Том, што веднаш отиде во шпајзот: го избра најубавото јаболко и му го даде на Том, придружувајќи го подарокот со една мала поука за тоа, - колку е слатка наградата за трудољубивоста. Додека ја завршуваше нејзината мала проповед со еден цитат од Светото писмо, Том неусетно успеа да грабне една крофна.

Во дворот тој го виде својот брат Сиднеј, кој се подготвуваше да се качи по надворешните скали, што водеа кон горниот кат. Том зеде неколку грстови земја и одеднаш го испрска со неа примерниот ученик. И пред да успее тетката да дотрча на извиците на Сид пет-шест гранати испопаѓаа на тетката, а Том веќе беше се префрлил преку оградата и беше се изгубил. Навистина, немаше потреба да се качува, бидејќи оградата имаше врата, но нашиот херој не сакаше да го губи времето напразно и ретко се ползуваше од таа врата.

Сега срцето му беше мирно - тој му се одмазди на Сид за неговото предавство.

Кога се најде надвор од секоја опасност од казна, Том се упати кон градскиот плоштад, на она место, каде што обично се сретнуваа двете непријателски детски војски. Таму се доаѓаше и до борби. Том беше генерал на една од војските, а Џо Харпер (неговиот близок пријател) - главен командант на другата војска. Тие двајца големи воени началници не се сложуваа да влезат двајцата во борба гуша за гуша - тоа не би претставувало нешто особено - а седеа заедно и ги раководеа воените дејства со посредство на нивните аѓутанти.

Тој ден армијата на Том издржа светла победа, по долга и жестока борба. Ги преброија загинатите, ги разменија заробените, ги установија условите на следната средба, го назначија денот на борбата. Потоа, војската се построи во редови и се оддалечи под звуците на маршот, а Том сам си отиде накај дома.

Кога минуваше покрај куќата каде што живееше неговиот пријател Џеф Тачер, тој виде преку оградата на градината едно непознато девојче, многу убаво, со сини очи и жолта коса, исплетена во долги плетенки. Девојката беше облечена во бел фустан и тантелени гаќички. Нашиот прочуен херој овој пат беше победен без борба. Ликот на Еми Лауренс за миг исчезна од неговото срце, без да остави ниту трага. А тој си вообразуваше дека безумно ја сака таа Еми; беше дури уверен дека ја обожува - но, всушност се покажа, дека сето тоа било празна работа. Неколку месеци тој се миткаше околу Еми, пред една недела и таа самата му „призна“ дека го сака. И ете сега, за една минута тој ги заборави сите негови клетви: Еми засекогаш исчезна од неговото срце.

Крадешкум, тој почна да се вљубува во неговото ново божество, додека го забележа. И штом го забележа, тој се преправаше дека не го гледа девојчето, а во исто време се мачеше на секој начин да и го привлече вниманието, и да ја забавува со разни смешни фокуси. Тие мајстории продолжија доста долго. Одеднаш, сред најтешкото гимнастичко изведување, кога погледна настрана, Том забележа дека девојката тргнала накај дома. Том се приближи до оградата, ја прескокна, огорчен до длабината на душата, но сè уште со надеж дека девојката ќе се задржи уште малку. И, навистина, таа подзастана малку на скалите, но веднаш пак се упати кон вратата.

Том длабоко воздивна, но одеднаш лицето му се разведри: пред да се скрие, малата убавица фрли преку оградата едно цвеќе. Том потскокна од восхит и се најде на неколку чекори од цвеќето, потоа, откако ја стави раката на очите, тој се преправаше дека ја набљудува улицата, божем видел нешто интересно. Потоа крена од земјата една сламка и почна да се обидува да ја задржи исправена на носот, отфрлувајќи ја силно главата наназад. Благодарение на тие мајмунџилаци, тој малку по малку се приближуваше до саканото цвеќе. Најпосле го допре со босата нога, го фати со прстите и се скри зад аголот, но само за миг, за да го сокрие цвеќето под облеката, до срцето, или побргу до стомакот; бидејќи тој многу не се разбираше од анатомијата.

Потоа тој веднаш се врати и почна да обиколува до длабоко во ноќта, правејќи најразновидни фокуси. Но девојчето повеќе не се појави.

Том се тешеше со надежта дека таа го набљудува од прозорецот и дека го забележа вниманието, што тој ѝ го укажува. Најпосле, сакајќи или не, требаше да се прибере дома. Неговата бујна глава беше полна со најчудни фантазии и слики.

За време на вечерата, за цело време, тој беше во такво настроение, што тетката само се чудеше каква е таа промена со момчето. Кога доби строг прекор за тоа што го посипа Сид со грстови песок, тој ја ислуша така како да не се случило ништо. Тука го фатија во крадење на шеќер и го накажаа со тепање по рацете.

Место да се намурти, тој само прозбори:

- А кога ќе земе Сид, него ти не го тепаш!

- Сид никогаш не ми досадува, а ти, ако не внимавам, си во состојба да го земеш целиот шеќер, до последното парче.

Тогаш тетката излезе за нешто во кујната. Сид, кој се радуваше што не беше казнуван, а најмногу за да се пофали пред Том, го зеде чиничето со шеќер, но тоа му се слизна од рацете, падна и се скрши на парчиња. Том беше радосен - толку радосен, што одвај се воздржуваше да не се насмее. Но тој реши да си седи мирно и да си молчи, додека да дојде тетката и да праша, кој го направи тој пакост. Ќе ѝ раскаже сè и најпосле на тоа фалено умно момче Сид ќе му го дадат заслуженото.

Том од радост одвај се воздржа да молчи, кога старата влезе во собата. Таа се вкамени пред парчињата од чиничето за шеќер, а очите почнаа да ѝ светкаат.

„Е сега ќе падне тепање!“ - си рече Том, но во тој миг самиот се најде на подот. Сопствената рака на налутената тетка повторно замавна над него: на тетка Поли не можеше да ѝ дојде на ум да го тепа мирниот Сид.

- Чекај! - викна Том. Зошто ме тепаш мене? Сид го скрши чиничето!

Тетката се изненади и збунета застана пред Том, кој веќе се надеваше дека таа ќе почне да го теши. Но тетка Поли беше доста тактична и затоа се воздржа.

- Сè едно, - прозбори таа; - не е голема работа, што си накажан, без да заслужуваш. Секако, има некој престап, за кој не знам а кој заслужува да се казни. Треба само да се заврти човек, и ти веднаш ќе се истакнеш со нешто.

Всушност, совеста ја мачеше жестоко, многу сакаше да му каже на момчето нешто убаво, некој мил збор. Но, таа сметаше дека тоа ќе биде признание за нејзината вина, што е потребно за дисциплината. Ете зошто, таа замолче и продолжи да работи со намуртено лице. Том се намурти, седна во аголот и почна да мисли за неговите опити. Тој си помисли дека во душата тетка му е готова да падне на колена пред него, и тоа сознание му ласкаше на неговото самољубие. Токму затоа тој цврсто реши да не прави никаков чекор кон помирување па дури да не одговара на никакви аванси.

Тој чувствуваше дека одвреме-навреме тетка му фрла кон него нежни солзливи погледи, но упорно се правеше дека не ги гледа. И веднаш се преправаше дека лежи смртно болен на постела; тетка му, наведена над перницата, го моли за еден збор прошка, а тој го завртува лицето кон ѕидот и умира без да каже збор. Добро ќе ѝ биде тогаш, а, ѝ треба тоа! Или пак, си претставуваше дека го извадиле од реката и го донесле дома како студен труп. Косата му е водена, бледите мртви раце засекогаш неподвижни, а измаченото срце најпосле успокоено.

Како ќе се фрли врз него тетка му! Солзи ќе ѝ протечат како дожд од очите, а нејзините усни ќе шепотат молитва, - да ѝ го врати господ нејзиното момче: таа веќе никогаш нема да го кара. А момчето ќе лежи студено, бледо и неподвижно - кутрото мало страдалниче!

Том толку се разнежи од тие жалосни слики така што грлото му се стегна и за малку не се расплака. Очите му се наполнија со солзи, кои бликнаа, а штом почна да мижи, му потекоа по образите и почнаа да му течат од крајот на носот. Таква наслада му претставуваше глодењето на неговите маки, што секое суетно утешување му се чинеше жалосно за неговата жалост. Таа беше премногу света за такво грубо засегање. Така што, кога братучеда му Мери влезе во собата, пеејќи една песничка: весела и среќна по долгото отсуство од дома, (таа помина една недела на село), Том веднаш стана излезе од собата, мрачен како облак: тој не можеше да ја гледа веселоста на Мери. И затоа тргна да скита сам, но не таму каде што обично го влечеа неговите забави, не, тој сакаше да го најде осаменото место, мрачно, што ќе одговара на неговите жални мисли.

Еден сплав, врзан за брегот, му го привлече вниманието. Том седна на едниот крај и ги задлаби очите во широкото и темно водено пространство. Колку сакаше да се удави уште сега без размислување, без да ги испитува неизбежните маки. Потоа му текна за цвеќето и го извлече од под палтото - веќе смачкано и овенато. Тоа уште повеќе го засили неговото мрачно настроение. Си помисли дали би го пожалила таа, ако дознае дека е толку тажен? Дали ќе заплаче, или рамнодушно ќе го заврти грбот, како целиот тој студен и лош свет? Фантазијата му даваше такво пријатно сеќавање, што тој почна да ја испраќа насекаде, каде што му текнуваше. Најпосле стана и со воздишка продолжи да се шета во мракот.

Кон десет и половина часот Том се најде во една глува, пуста и празна улица, во истата улица каде што живееше обожаваната мала непозната девојка. Тој застана за малку и почна да наслушнува: никаков звук. Во прозорецот на вториот кат низ спуштените завеси се проѕираше светлина. Не е ли таму неговата драгоценост? Том се префрли преку оградата, згази по патот некакви растенија и се доближи под самиот прозорец. Долго гледаше нагоре, со задоволство, потоа се испружи на тревата, си ги стави рацете на градите, држејќи го в рака неговото овенато цвеќе.

Ете, така сака тој да умре - под откриено небо, без никаков покрив над неговата бујна глава. Никаква другарска рака нема да ја истрие претсмртната пот од неговото чело, никое љубено лице нема да се наведне над него во последниот миг на агонијата. Во таква положба и таа ќе го види утре, кога ќе ја погледне изутрината во веселата градина. И нема ли да порони солзи над неговото проклето, безживотно тело, нема ли да воздивне ниту еднаш над тој живот што блика од сила, така предвреме покосен од смртта?

Одеднаш прозорецот се отвори. Пискавиот глас на слугинката ја наруши тишината и цел поток вода ги облеа остатоците од таканаречениот маченик!

Нашиот херој исплашен скокна на нозе и почна да се тресе. За миг потоа, во воздухот се појави некаков фрлен предмет, потоа се чу звук на скршено стакло и нешто нејасно се префрли преку оградата и се изгуби во мракот.

По половина час, Том, соблекувајќи се за да си легне, ја разгледуваше неговата наводенета облека под светлината на лоената свеќа. Сид се разбуди и изгледаше дека сака да направи некаква забелешка, но веднаш си го прекаса јазикот: изгледот на брат му беше многу страшен. Том се фрли во леглото, без да прочита молитва, тој важен пропуст Сид го забележа и го запамети за секој случај.





4
ЈАСНОТО ЛЕТНО СОНЦЕ го обвиваше со неговите благодетни зраци тивкото и мало гратче. По појадокот, тетка Поли ја прочита молитвата во кругот на нејзиното семејство служејќи се со многу цитати од евангелието и разни поучни белешки. На крајот беше прочитана една глава од закрнот за Мојсие, страшна и сурова, како глас од Синајската планина.

Потоа, Том собра кураж и се зафати да ги учи напамет текстовите од Светото писмо за неделното училиште. Сид веќе многу одамна си имаше научено за утре. Том ги напрегаше сите негови умствени способности за да задржи во паметта барем пет стихови: тој нарочно имаше избрано еден дел од Проповедта на планината, бидејќи во целото евангелие не можеа да се најдат покуси стихови. По половина час Том веќе имаше една матна претстава за својата лекција, но ништо повеќе, зашто мислите му летаа Господ ќе знае каде, а рацете му беа зафатени со сосема други работи.

Мери ја зеде книгата и почна да го испрашува, а Том внимателно се мачеше да се извлече од маглата.

- Блажени... а-а-а...

- Бедните...

- Да, бедните... блажени се бедните, а-а-а...

- По дух... Блажени се бедните по дух, зашто тие...

- Зашто нивно е... царството небеско. Блажени се оние што плачат, зашто тие ќе се уте...

- Зашто тие ќе се... а-а-а...

- Уте...

- Да ме отепаќ, не знам што ќе направат тие бедните! Зошто не ми покажеш, Мери! Постојано ме дразниш!

- О, Том, бедно и тапо суштество! Сосема не мислам да те дразнам. Просто, треба да појдеш и да научиш сè од почетокот. Не губи го трпението, Том, Господ ќе ти даде возможност да го научиш. И тогаш ќе ти подарам нешто многу убаво. Биди умен, оди и научи си ја лекцијата.

- Добро ќе ја научам. Но што ќе ми подариш, Мери?

- Ти реков, нешто многу убаво - не биди љубопитен.

- Добро, Мери, одам; сè ќе набубам, како што треба.

Навистина, тој почна да учи со голема волја: поттик му даваше љубопитството и очекувањето на ветената награда. Затоа лекцијата бргу беше научена одлично.

За неговата послушност, Мери, му подари едно ново џебно ноже, кое чинеше дванаесет и половина центи. Тој беше на седмото небо од радост, иако ножето не беше наточено и не можеше да сече. Тоа не му пречеше на Том, како за проба, да исече разни фигури по шкафот па дури и да почне да делка по столот, но му попречија: беше време да се приготви за неделното училиште.

Мери му налеа полн леѓен со вода, му даде парче сапун. Том тргна кон вратата, го стави леѓенот на малата клупичка, потоа го натопи сапунот во водата, ги засучи ракавите, полека ја истури сета вода на земјата и, како ништо да не станало, се врати во кујната и почна да си го брише лицето со крпата за лице, закачена на една шајка.

- Како не ти е срам, Том! - викна Мери, земајќи му ја крпата од рацете. - Како да се плашиш од водата?

Том малку беше збунет. Повторно го наполнија леѓенот. Овој пат нашиот херој, кој постоја малку нерешително, ја собра целата своја храброст и почна да се мие. Кога влезе вторпат во кујната со затворени очи и пипајќи ја бараше крпата, од лицето му течеа потоци сапунеста вода. Но и тоа се покажа за недостатно: чистата територија се простираше само врз лицето, како маска, а надвор од тоа, целиот врат претставуваше опширно пространство, црно како земја.

Тогаш Мери го изгуби трпението и самата се зафати за таа работа. И Том по малку излезе од нејзините раце, чист, бел, со намирисана и внимателно исчешлана коса, што Мери ја раздели прекрасно и симетрично со патец. Косата му претставуваше голема несреќа во неговиот живот: тој сметаше дека косата му е премногу женска. Секогаш насамо тој се трудеше да ја исправи кадравата коса, и колку што се може порамно да ја прилепи до главата. Потоа Мери му ги извади новите алишта, што се чуваа само за во недела. Тие се викаа просто „другиот костум на Том“; од тоа можеме да судиме за составот на неговата гардероба. Откако го приготви Тома, девојката го подложи на строг преглед, му го запетла до горе веќе стеснетото палто, му стави на рамениците голема бела јака, му ги исчисти алиштата со четка и, најпосле на главата му стави сламена шапка со панделка. Така накитен, Том изгледаше доста мил, но и многу стеснет. Навистина, му беше многу неудобно, го дразнеше тоа што не може да трча, зашто треба да ги пази алиштата. Тој се надеваше дека братучеда му барем ќе заборави за чевлите, но тоа не се случи, и чевлите се појавија на сцената, внимателно намачкани со боја. Том, најпосле, почна да негодува и да се жали дека секогаш го тераат да го прави она што не му е по волја.

- Те молам, Том, не инаети се, - му рече Мери со убедлив тон. - Биди добро момче!

По неволја, маченикот ги обу чевлите, мрморејќи под носот; Мери набргу се приготви и тројцата тргнаа кон неделното училиште - место, што Том го мразеше од дното на душата. Но Сид и Мери сакаа да одат таму.

Часовите во неделното училиште траеја од девет до десет и половина, потоа почнуваше богослужбата во црквата. Сид и Мери секогаш остануваа да ја слушаат проповедта доброволно, а нивниот другар исто така остануваше, но... по неволја, зашто му беше невозможно да се извлече. Во црквените клупи, со високи наслони и без перници, можеа да се сместат до триста луѓе; зградата беше тесна, грозна, на покривот имаше една скромна и мала камбана.

При влезот Том изостана неколку чекори и се приближи до еден пријател, исто така дотеран во празнична облека.

- Слушај, Бил, кај тебе ли е жолтиот билет?

- Кај мене е.

- Што ќе ми земеш за него?

- Ти што ќе ми дадеш?

- Едно лековито коренче и една кука за јадица.

Том ја покажа стоката и размената се изврши за општа радост на двете страни. Том купи за две топчиња цели три црвени билети, а за некакви ветви дрангулии набави уште два сини билета. Тој почека и им предложи на сите деца, што доаѓаа во црквата, така што на крај насобра еден куп разнобојни билети. Најпосле влезе во црквата заедно со цела група момчиња и девојчиња, облечени во чисти, празнични алишта, седна на местото и веднаш започна караница со првиот ученик кој се наоѓаше спроти него. Стариот надзорник се вмеша за да ги смири, но штом се заврте, Том крадешкум му ги искуба косите на другиот ученик и потоа, како ништо да не направил, го наведна носот над молитвеникот. Тоа не му попречи, по една секунда да го бодне со игла неговиот сосед. Детето потскокна, викна силно „ох!“ и за тоа беше скаран од учителот. Целиот клас на Том беше замесен од едно исто тесто: децата беа брливи, бујни и неподносливи. Кога ги дигаа да ја кажат лекцијата, ниту еден од учениците не ја знаеше како што треба. Но, децата криво-лево излегуваа од тешкотијата и сите добиваа во вид на награда по еден син билет со текст од Светото писмо. За да имаш право на син билет, треба да знаеш напамет најмалку два стиха. За десет сини билети се даваше еден црвен, за десет црвени еден жолт. Овој пат, тој што има десет жолти билети, важеше за добар ученик, и учителот го наградуваше со една библија со многу скромна опрема (сета книга чинеше четириесет центи во она добро старо време).

Кој од моите читатели би имал трпение да набуба напамет две илјади стихови, па дури и за тоа да е ветена за награда раскошната библија на Доре? Но, Мери овој пат имаше веќе добиено две библии. За тој успех таа ревносно и трпеливо се бори цели две години. А едно момче, по потекло Германец, спечали дури четири-пет библии. Веднаш тој изрецитира наизуст три илјади стихови, без да застане ниту за миг. Но напрегањето се покажа доста силно за кутрото дете: неговиот слаб мозок не издржа, и ученото лапе од тој момент стана полуидиот. Тоа беше една голема загуба за училиштето, зашто во свечени случаи, кога имаше гости, директорот секогаш го скориваше тој ученик и му даваше можност да се истакне пред публиката.

Само на малкумина од постарите ученици им се даваше можност да соберат потребно количество билети за добивање на една библија, и затоа давањето на една таква награда секогаш беше еден редок и забележителен настан. Среќниот, што ја добиваше таа награда, стануваше вистински херој на денот, а срцата на сите други им пламтеа од ревност, кое продолжуваше понатаму цели две недели.

Право да си кажеме, Том никогаш не претендираше за слична слава, но нема сомневање дека тој со целата душа им завидуваше на славата и големината на среќните, што ја беа заслужиле наградата.

Точно во определениот момент, директорот на неделното училиште се појави на катедрата со затворен молитвеник во раката и замоли да биде ислушан внимателно. Секој пат, кога директорот на училиштето го држи неговиот мал говор, книгата на химните за него претставува неопходно помагало, исто како свиткани ноти во рацете на певица, која пее соло на некој концерт. Не се знае зошто се држеа тие нешта во рацете, кога ниту директорот, ниту певицата не се ползуваа од нив. Директорот беше мршав човек, на околу триесет и пет години, со црвена брада и со косо потстрижена црвена коса. Тој секогаш носеше колосана права јака, која се потпираше и се врзуваше со остриот крај за кошулата, така што му беше тешко да ја витка главата, а требаше да го врти целото тело. Брадата му лежеше врз широкиот бел наградник и врз врзаната попреку вратоврска. Носовите на неговите чевли, според тогашната мода, беа завиткани нагоре како штици на санка. Тоа се постигаше со доста голем труд од младите контевци: требаше да се седи по цели часови со притиснати чевли до ѕидот. Господинот Валтерс беше сериозен и солиден човек, со искрена и чесна душа. Светите предмети и светите работи се ползуваа со таква почит од негова страна, што без да сака во неделните и празнични дни, дури и гласот му се менуваше.

- И така, деца, - почна тој, - ве молам да седите колку што е можно помирно и потихо и да слушате внимателно, макар и само неколку минути. Ете, гледам една мала личност, која погледнува од прозорецот - веројатно си мисли дека јас сум негдека таму во дворот, можеби, сум се качил на дрвото, за да ги научам на ум и разум птиците!... (Одобрувачко шепотење.) Пред сè, да ви кажам колку ми е пријатно да гледам пред себе толку весели, чисти и измиени лица, собрани во такво свето место, за да се поучат на добро, на ум и разум.

И така натаму и така натаму. Нема нужда да го кажам тука повторно целиот говор. Сите слични зборови се од еден модел и, се разбира, му се познати на секој од нас. Можам само да додадам, дека последната половина од говорот беше често прекинувана од разните угурсузлаци од лошите деца, кои се вртеа, шепотеа помеѓу себе, пречејќи им да слушаат на другите, примерните и непоколебливи љубители на науката, како Сид и Мери, Но секаков шум за миг престана, штом замолче гласот на господинот Валтерс, така што крајот на неговиот говор беше сретнат со молчелива благодарност.

Всушност, треба да кажам, дека шепотот и неспокојството на публиката беа донекаде предизвикани од еден многу редок настан - појавувањето на надворешни посетители. Влезе адвокатот Тачер, придружуван од еден изнемоштен старец, потоа еден друг господин на средни години со прошарена коса и една важна, наконтена дама - очебијно негова жена. Дамата водеше за рака едно мало девојче.

Пред тоа треба да кажам дека Том през целото утро не се чувствуваше добро: го мачеше совеста, но не се решаваше да и погледа в рчи на Еми Лауренс, зишто не можеше да ги поднесе нејзините нежни погледи. Но сега, штом го виде девојчето, што влегуваше, тој се стресе, и одвај не заплеска со рацете од радост. Без да мисли многу, тој почна да прави разни мајмунџилаци, за да ѝ го привлече вниманието - удираше со ќумур или ги буцкаше соседите, ги тргаше за коса, го кривеше лицето правејќи гримаси - со еден збор, правеше сè, за да му го привлече вниманието на девојчето. Можеби само едно нешто донекаде ја замрачуваше неговата радост: споменот за сцената, случена во градината, под прозорецот на тој ангел. Но, можеби, ангелот не претполагаше ништо од таа мачна авантура.

Посетителите ги зазедоа почесните места, и господинот Валтерс, откако го заврши својот говор, им ги претстави сите гости на учениците. Дебелиот џентлмен се покажа како доста важна личност: главен судија на грофовијата, - таква важна личност гратчето уште немаше видено во својот живот. Тие не разбираа и се чудеа како тој се согласи да седне заедно со простосмртните. Тој беше дојден од далеку, од самиот Константинопол, град, што се наоѓаше на околу дванаесет милји, па се разбира, тој патувал многу и многу видел во неговиот живот. Не е шега, тој претседаваше во судот на грофовијата - една прекрасна зграда со покрив од цинк, како што раскажуваат оние, што ја виделе. Пред нив беше големиот судија Тачер, брат му на истиот Тачер, кој беше адвокат во нивното гратче, па се разбира, тој му беше чичко на нивниот другар Џеф.

Џеф пак, се разбира, скокна од местото и се затрча фамилијарно да се поздрави со големиот човек, нарочно, за да возбуди општа завист кај другарите. И колку ќе се израдуваше да чуеше како си шепнуваат другите деца:

(Види го, види го, Џим, ете го отиде натаму: ете сега се ракува... Му ја стиска раката. Види го каков јунак е нашиот Џеф? Признај би сакал да си на неговото место, нели?)

Господинот Валтерс, на свој начин, исто така се стремеше да се истакне, трчаше, даваше наредби, брбореше, фалеше кого што не треба. Библиотекарот исто така покажуваше особено залагање: одеше назад напред со книги во рацете, и воопшто се стремеше да се претстави на сите страни. Младите учители исто така „се покажаа“: тие кротко се наведуваа над учениците, на кои туку што им ги беа истегнале ушите, грациозно им се закануваа на непослушните и нежно ги галеа по главите послушните ученици. Младите воспитувачи исто така се истакнуваа на нивен начин. Тие се стремеа да ги сопираат ѓаволштините на немирните и да го докажуваат нивниот авторитет и пофалното запазување на дисциплината.

Повеќето од учителите од двата пола се правеа дека се многу зафатени, вршејќи едно исто по неколку пати. Малите девојчиња се истакнуваа на севозможни начини, а момчињата се грижеа да ги засрамат и тоа толку енергично, што во воздухот постојано летаа книжни топчиња и се правеше непрестајна врева.

Сред таа врева големиот човек сочува совршено спокојство, светејќи со својата величествена насмевка: тој секогаш се грееше на зраците од неговата сопствена големина. Само едно нешто недостасуваше, за да биде потполно блаженството на господинот Валтерс - да се пофали со некој трудољубив ученик и уште тука да го награди со библијата. И тој направи проверка: кај некои деца имаше жолти билетчиња, но ниту едно немаше доволен број. Што не би дал чесниот педагог, за да може сега да го извади малото Германче, но, се разбира, со здрав разум!

И ете во моментот, кога немаше никаква надеж во душата на директорот, одеднаш се појави Том: тој во раката држи девет жолти билети, девет црвени и девет сини и бара награда. Тоа беше гром од ведро небо. Господинот Валтерс се збуни, тој не очекуваше нешто слично - но сите билети беа тука, не можеа да се прогласат за неважни: тоа значеше да се предизвика скандал!

Нема што, Том свечено беше качен на повисокото место, каде што седеа судијата и другите избрани гости. Оттука беше прогласена голема новост, која предизвика потресен впечаток. Сите се вкаменија од чудење и почнаа да го гледаат Том како некое чудо. За еден миг тој дури ја засени славата на важниот судија.

Сите деца умираа од завист, особено се јадосуваа оние, што ги беа замениле своите билети за разни дрангулии, што Том ги имаше собрано пред еден ден при бојадисувањето на оградата. Тие не можеа да си простат што допуштија да бидат излажани од таа итра лисица.

Наградата му беше врачена на Том со еден краток говор, во кој директорот се мачеше да вложи колку што се може повеќе искреност, но ништо не излегуваше. Кутриот директор, инстинктивно чувствуваше дека тука нешто не е во ред, дека тука се крие некоја темна тајна. Како да поверува дека тоа лапе може да собере во неговата памет две илјади стихови библиски мудрости. Тоа просто е неверојатно!

Еми Лауренс ликуваше и се мачеше да му ја искаже на Том својата радост, но неблагодарното момче дури не ја ни погледа. Девојката се чудеше и не можеше да разбере што значи тоа студено држење на Том, потоа, одеднаш ѝ дојде една мисла во главата. Таа почна да ги набљудува еден поглед од Том, скришно фрлен кај другото девојче, и откри сè. Кутрата Еми беше готова да се расплаче: ѝ беше мачно, тешко и ја болеше. Таа се лутеше, се нервираше и во тој момент го мразеше целиот свет.

Му го претставија Том на судијата. Но јазикот на нашиот херој речиси му се залепи. Тој почна да дише брзо, срцето почна да му чука силно, одвреме-навреме му се стемнуваше од големината на тој голем духовник, а одвреме-навреме го мачеше и мислата дека можеби, тој е „нејзиниот“ татко. Судијата ласкаво го погали Том по главата, го нарече мило и умно момче и го праша како се вика.

- Том.

- О, не, не Том, се викаш сигурно и инаку...

- Томас, ако ви е угодно.

- Да, гледаш ли, прекрасно име, јас знаев дека имаш друго вистинско име. Но, се надевам, дека имаш и друго фамилијарно име, гулапче.

- Кажи му го на овој џентлмен презимето, Томас, се вмеша господинот Валтерс, и не заборавај на крајот да го додадеш „с’р“. Треба секогаш да бидеш учтив.

- Том Соер, с’р!

- Ете, гледаш, прекрасно. Славно момче! Добро, трудољубиво дете. Две илјади стихови се многу, доста многу. Но ти Том, никогаш нема да се каеш, што си вложил труд за да ги научиш: знаењето е најдобро богатство на светот, дете мое. Томас, кога ќе пораснеш, ќе станеш добар и умен граѓанин, ќе си споменеш за ова време и ќе кажеш: сето ова им гр должам на скапоцените лекции во неделното училиште, на моите добри учители и на добриот директор, кој ме поттикнуваше, кој се грижеше за мене и, кој ми ја подари оваа прекрасна, раскошна библија, за да ја зачувам през целиот живот. Ете како ќе си помислиш тогаш Том, и ќе почувствуваш дека не би го сменил за никакви пари на светот твоето знаење на тие две илјади стихови. А сега, ќе ми раскажеш ли мене и на оваа дама нешто од наученото. Нам, ќе ни раскажеш, бидејќи ние се гордееме со нашите трудољубиви деца. На пример, ти, се разбира, знаеш како се викале дванаесетте Христови апостоли. Кажи ни ги имињата на првите два. Том неспокојно ја вртеше петлицата на џакетот и не можеше да ја скрие својата збунетост. Тој се зацрвени и ги наведна очите. Срцето на господинот Валтерс престана да му чука. Невозможно е, си помисли тој, овој угурсуз да одговори, па дури и на најпростото прашање. Но зошто го распрашува овој судија?

Сепак, тој смета за потребно да се вмеша:

- Одговори му на господинот, Томас, не срами се.

Том се местеше де на едната де на другата нога.

- Јас знам дека мене ќе ми одговориш по секоја цена, љубезно му се обрна важната дама. - Двата први ученици на Христос се викаат...

- Давид и Голијат - истресе Том.

Од жал кон него ќе побрзаме да ја спуштиме завесата, за да не се види крајот на оваа сцена.





5
ОКОЛУ ДЕСЕТ и половина часот почна да бие камбаната на малата црква, и отсекаде почнаа да се собираат луѓето за утринската литургија. Учениците од неделното училиште ги зафатија сите клупи, секое дете под пазувите на неговите родители. Тетката Поли стаса меѓу првите, Том, Сид и Мери се наместија околу неа. Том го наместија откај внатрешната страна, за да биде подалеку од прозорецот и да не му се привлекува вниманието од разните привлечни работи надвор. Толпата богомолци ја наполнија црквата. Ете го стариот поштар, кој имаше видено во негово време и поубави денови; ете го и кметот со жена му (гратчето покрај другите излишни работи, имаше и кмет); ете ја вдовицата Даглас, четириесетгодишната, убава, наконтена дама, доста добра и благородна, притоа и имашлива - нејзината куќа во планината, единствениот замок во околината - се славеше како најгостопримливо место во градот: таму често се приредуваа богати гозби. Ете го подгрбавениот чесен мајор Уард со жена си; судијата Риверсон - новиот чиновник, кој неодамна пристигна од далеку; ете ја месната убавица, придружена од цел ред обожаватели; ете ги се појавуваат како стадо на куп сите млади чиновници на градот. Сите тие стоеја до влезот, потпирајќи се на нивните бастуни и си ги погледнуваа густо намачканите коси со помада - додека не влезе во црквата и последната девојка. Ете, најпосле, по сите, стаса и Вили Меферсен, едно примерно момче, кое се грижеше за мајка си до таков степен, како таа да беше направена од стакло. Тој секогаш сам ја придружуваше мајка си во црквата и им беше љубимец на сите возрасни дами. Момчињата, напротив, не можеа да го трпат, тој беше многу послушен, па и од друга страна, им беше досадило постојано да слушаат во училиштето како учителите постојано го фалат и го покажуваат за пример. Крајот на едно бело како снег шамиче му стрчеше секогаш од задниот џеб на панталоните.

Том не носеше шамиче и го сметаше за конте секое момче, што имаше таков тоалетен прибор.

Богомолците испоседнаа на клупите, камбаната удри уште еднаш, за да ги предупреди оние што задоцниле, и потоа во храмот завладеа свечена тишина, нарушувана само од кашлањето и шепотењето на пеачите од хорот на балконот. Хорот постојано шепотеше нешто и се смееше преку целото време на божјата служба. Само еднаш имав случај да видам еден добро воспитан хор, но тоа беше многу одамна, освен тоа, ми се чини, тоа беше во некоја странска земја.

Свештеникот ја покажа химната и ја прочита со љубов на еден особен и своеобразен начин, од кој многу се восхитуваа неговите верници. Тој почна од средината, потоа гласот почна да му се качува сè повисоко и повисоко, додека достигна извесна нота, се запре малку на неа со голема доза и одеднаш се спушти со такво растојание, како да скока во кладенче.

Свештеникот беше познат како прекрасен пеач. Во црковното „општество“ секогаш му наложуваа да рецитира стихрви, а кога ќе завршеше со рецитирањето, дамите му плескаа со раце, го гледаа со мили очи, ги нишаа главите, како да сакаа со тоа да му кажат дека со зборови е невозможно да се изрази нивниот восхит, бидејќи тоа е многу убаво!

По пеењето на химната, високопочитуваниот господин Спак неочекувано се заврте на објавување и прочита на глас многу различни известија за собранија, друштва и други слични работи: списокот беше толку долг, што изгледаше дека му нема крај. Тој обичај и до денеска е сочуван во Америка, дури и во големите градови, иако нашиот век е многу богат со весници. Навистина, многу често се случува, бидејќи колку повеќе е смешен еден старински обичај, толку е потешко да се оттргнеш од него.

По тоа свештеникот пристапи кон читање на молитвата. Убава, топла молитва, во која никој не е заборавен. Ја спомна тој и црквата, и малите верници во неа, и другите цркви во гратчето и самото гратче; се помоли и за целиот округ, за целата држава, за сите власти, што ги управуваат; за Соединетите држави; за Конгресот**; за президентот; за оние што пливаат по морето, за милионите несреќни, што стенкаат под ропството; за безбожниците, непросветените од светлината на вистината; за оние, што имаат уши, но кии не сакаат да слушаат. Ја заврши тој молитвата со молба, зборовите негови да стигнат до престолот на Севишниот и да се изврши дејството на доброто зрно на плодородна почва. Амин.

Се разнесе некакво шепотење и верниците поседнаа на нивните места. Херојот на нашиов расказ не ја сакаше таа молитва: тој само ѝ се потчинуваше, и тоа многу негрижливо. Слушаше како во сон, механички ги следеше одамна познатите зборови. Но штом свештеникот ќе направеше некоја, макар и најмала грешка, или отстранување, увото на Том веднаш го забележуваше тоа и целиот се вознемируваше. Секој збор и секое продолжување тој го сметаше за нешто недобросовесно, дури за нечесно.

Неочекувано при читањето на молитвата тој забележа една мува, што застанала врз наслонот на предната клупа. Мувата спокојно си ги триеше рацете една од друга, ја зафаќаше главата со нив и си ја чистеше толку силно, што изгледаше дека главата ќе ѝ отпадне од телото, при што и се покажуваше вратот на мувата, танок како влакно. Потоа таа почна да си ги чисти крилата со задните нозе, ги притискаше до телото како опашка на фрак, со еден збор, се занимаваше со нејзината тоалета толку спокојно, како да се наоѓаше во полна безбедност. Па така и беше, навистина, колку и да го чешаа рацете, Том не смееше да ја улови. Веруваше дека душата веднаш ќе му биде фрлена во маките на пеколот, ако направи нешто такво за време на молитвата. Но при последната фраза на свештеникот, угурсузот почна полека да се приближува кон жртвата и штом од олтарот се чу зборот амин, мувата веќе беше пленик во неговите раце. Тетка Поли ја забележа таа постапка и му нареди на Том веднаш да ја пушти мувата.

Свештеникот откако го прочита текстот, почна да ја чита проповедта со таков едновиден глас што некои од перниците почнаа да ги наведнуваат носовите. А при тоа темата беше многу интересна, се говореше за пеколот и бројот на избраните за вечното блаженство се сведуваше на толку мал број, што одвај се исплатуваше трудот човек да се грижи за спасување на душата.

Том ги броеше страниците на проповедта. По службата божја тој секогаш знаеше колку страни беа прочитани, затоа пак никако не можеше да повтори ниту еден збор од прочитаното. Но овој пат тој донекаде се заинтересира. Свештеникот во раскажувањето опишуваше прекрасна слика, како ќе се соберат сите народи на страшниот суд, како лавот и јагнето ќе тргнат едноподруго, и како ќе ги води едно мало дете. Но целата подлога и целиот морал на таа слика пропаднаа за Том, него го возбуди само блескавата улога на тоа дете пред лицето на сите народи. Том помисли на себеси, колку би сакал тој да биде тоа среќно дете, особено пак ако е лавот вистински.

Потоа, кога почна повеќе да размислува, тој одново почна да жали. И од мака помисли на едно свое богатство, што го има од вчера и го извлече од џебот. Тоа беше еден голем црн бумбар, со рогови и огромни клешти, „штипки“, како што ги викаше Том. Бумбарот беше затворен во кутиче од апчиња. Отпрвин бумбарот силно го штипна Том за палецот и заради тоа доби еден удар, од кој летна меѓу двата реда клупи и падна на подот со нозете нагоре. За тоа време, Том почна да си го шмука ранетиот прст. Бумбарот лежеше на подот, но не можеше да се заврти. Том го набљудуваше, сакаше да го земе назад, но на тоа не можеше ни да помисли, беше отиден многу далеку; другите од верниците кои малку се интересираа од проповедта, си најдоа добра разонода и исто така почнаа да го набљудуваат со интерес.

Во тој момент во црквата влезе едно загубено куче. Тоа пристапи мрзливо, со бавен чекор и наведнат нос, изгледаше дека и нему исто така му беше досадно на празните улици, облеани од жешкото летно сонце и беше дојдено тука да најде малку разонода. И ете, го забележа бумбарот. Неговата наведната опашка одеднаш се крена и се заврте. Кучето почна да ја разгледува жртвата, ја обиколи, ја помириса, потоа стана посмело и се обиде два-три пати да го фати со забите. Набргу тие скокови му досадија и тоа почна да се забавува со една мува, но и тоа му досади. Почна да ја следи една мравка, што лазеше по подот, но и накрај неа ја остави, се проѕевна, воздивна, сосема заборавајќи го бумбарот, и најспокојно седна врз него.

Одеднаш висок очаен извик го заглуши гласот на свештеникот; кучето почна да бега како изгорено, продолжувајќи да квичи. Мина низ целата црква, покрај олтарот, се фрлаше на другата страна, се миткаше, квичеше, личеше на некоја бела топка, што бргу се вртеше на подот. Но одеднаш кутрото куче престана да се врти и скокна на колената на неговиот господар, кој без никакви церемонии, го фрли низ прозорецот: жалното квичење на кутрото куче се изгуби во далечината.

При таквата слика, сите присутни се зацрвенија и одвај се воздржаа да не се насмеат. Проповедта беше прекратена. Иако свештеникот ја продолжуваше, но целиот ефект, всушност, пропадна. Најрелигиозните проповеди се слушаа со воздржлива смеа, како да расправаше кутриот свештеник смешни работи, и сите верници воздивнаа со олеснување, кога најпосле богослужбата се заврши и свештеникот даде завршен благослов.

Том си отиде дома со добро настроение. Си рече дека и во црквата може да се помине весело, само доволно е да си најдеш некоја разонода за разнообразност. Само за едно му беше мака: да допуштиме дека тој на драго срце би му позволил на кучето да си игра со бумбарот, но од страна на кучето беше сосема нечесно да ја однесе со себе играчката.





6
ВО ПОНЕДЕЛНИКОТ изутрината Том се разбуди невесел и мрзоволен. Тоа со него се случуваше во понеделник, бидејќи од тој ден одново за него започнуваше бавното измачување во училиштето. Обично тој ги отвораше очите наутро со искрена желба, воопшто да нема никакви празници и неделни денови, зашто праќањето во неволјата е многу тешко и го мразеше.

Том жалосно се замисли. Му дојде на ум дека не би било лошо да се разболи, барем ќе остане дома и нема да појде во училиштето. Во душата му се јави слаба надеж; почна највнимателно да се прегледува целиот, за да најде некаде, барем најмала болка. Но не најде никаква. Но, тој не се обесхрабруваше и по втор пат се прегледа. Тој пат му се стори дека малку му се повраќа, се зарадува, но не за долго, зашто сето набргу се изгуби. Што да прави? Но ете, најпосле, тој најде нешто утешно: еден од неговите предни заби се нишаше. Каков пронајдок! И тој веќе се готвеше да отпочне да се дере, (да предизвика врева, како што се изразуваше самиот), но се разубеди: можеби, тетка Поли не ќе прифати таков глупав предлог, таа, веројатно, ќе ми го извади забот, а тоа ужасно боли. Подобро забот да го остави како резерва и да помисли на нешто друго. Но засега такво нешто не гледаше. Одеднаш му дојде нешто на ум дека неодамна лекарот кажуваше нешто за воспалението, што лесно може да се појави, ако не ја лечиме некоја, макар и мала рана. Понекогаш, за најситни работи болниот е принуден да лежи по две-три недели во постела, па дури претстои опасност и да му ги отсечат прстите.

Том радосно ги извади нозете од под ќебето, на едната нога лесно му беше драснат палецот, но за несреќа, тој не знаеше какви се симптомите на таа болест. Сепак, ќе треба да се обиде, можеби ќе успее. Затоа, без да губи повеќе време, тој почна да стенка. Сид продолжуваше да спие, како ништо да не се случило. Том почна да стенка уште посилно: така што дури му се стори дека навистина веќе чувствува болка во палецот на ногата.

Сид не се мрдаше, тој спиеше многу длабоко.

Том се одмори малку и потоа повторно почна да стенка.

Но Сид ’ркаше, како и порано. Најпосле Том не можеше да издржи.

- Сид, Сид! - викна тој и го удри брат му по слабините.

Тоа успеа: Сид се проѕевна, се протегна, ги затри очите, се крена на лактовите брборејќи нешто под носот и со чудење го погледна болниот, кој стоеше жалосно.

- Што ти е, Том?

Том не одговори.

- Слушај, Том, кажи ми, најпосле, што ти е?

Сид почна да го тресе и вознемирено да го гледа во лицето.

- Ох, Сид, ти се молам не допирај ме, прости му на маченикот.

- Но што ти е? Што станало со тебе! Да ја викнам ли тетка?

- Никого не викај... Можеби и така ќе мине... Не, не викај ја тетка?

- Секако ќе треба да ја викнам. Но не стенкај толку. Тоа е ужасно! Одамна ли си таков?

- Од неколку часови. Ох, не стискај ме така, Сид, ќе ме задушиш!

- Но зошто не ме разбуди порано? Ох, Том престани, почнаа да ме фаќаат морници по грбот! Не можам да те слушам како стенкаш. Што има, што ти е, кажи ми, те молам.

- Ти проштевам сè лошо, што си ми направил во животот (стенкање). Сè, сè ти проштевам, кога мене ќе ме нема...

- Ох, Том, нема да умреш? Доста, не зборувај така, мили...

- Јас на сите им проштевам, Сид. (Долго стенкање.) Така кажи ѝ!... Да, ете што, Сид, ќе ѝ го дадеш моето рамче од прозорецот и едноокото маче на онаа нова девојка, која набргу стигна во градот, и кажи ѝ...

Но Сид ги вчепи алиштата и избега како стрела. Том толку се имаше соживеано во улогата, а фантазијата толку му беше разиграна, што тој навистина страдаше. Неговите стенкања станаа сосема природни.

Сид брзо се спушти надолу по скалите.

- Тетка Поли, тетка Поли! Дојди побргу, Том умира.

- Умира!

- Да, тетко, навистина умира.

- Глупости, не верувам на такви глупости!

Но, и покрај тоа таа летна по скалите нагоре, а по неа се стрчаа Сид и Мери. Лицето ѝ побледе, а усните ѝ се стресоа. Кога се приближи брзо до постелата на Том таа задишено проговори:

- Ох, Том, гулапче мое, што ти е?

- Ох, тетко, палецот на ногата ме боли, има гангрена.

Тетка му ја разгледа раната, потоа седна на столот до креветот, се насмеа, поплака малку, и сето тоа едновремено. Така си дојде на себеси.

- Глупаво момче, колку ме исплаши! Ајде доста, престани да офкаш.

Стенкањата и офкањата престанаа, болката веднаш исчезна... Том изгледаше доста засрамен.

- Тетко Поли, мене ми се стори дека е гангрена. Толку ме болеше... толку ме болеше, што дури заборавив на забот.

- Забот ли? Што му е на забот?

- Еден заб се ниша и страшно ме боли.

- Е, тоа не е ништо, не почнувај повторно да стенкаш! Ајде отвори ја устата. Навистина забот се ниша, но од тоа не се умира. Мери, дај ми свилен конец и донеси од кујната една гламна.

- Тетко, ти се молам, не вади ми го! Веќе престана да ме боли. Немој, немој... Не сакам да седам дома, ќе си одам в училиште.

- Ох, значи таква била работата! Значи, ти ја крена таа врева, само затоа што сметаше да останеш дома! Ах, Том, не очекувам од тебе добра постапка; но толку претерување пак... Ти само мислиш како да ме јадосаш со твоите пакости.

За тоа време забните инструменти беа приготвени. Старата жена од свилениот конец направи јамка, ја врза за забот на Том, а другиот крај го врза за ногата на креветот. Потоа зеде една запалена гламна и брзо му ја стави под самото лице на детето. По една секунда болниот заб веќе се вртеше на креветот.

Но за секоја мака се добива и награда. Кога се јави Том, по појадокот, во училиштето, стана предмет на завист за сите негови другари, бидејќи благодарение на дупката, што се беше образувала меѓу забите на горната вилица, тој се имаше научено да плука по највешт начин. Околу него се собраа цела толпа љубопитни, и она момче што имаше побудено општо чудење и восхит со тоа што си го пресекло прстот „до коската“, одеднаш остана на заден план. И тоа си отиде нажалено и си помисли со осетен презир дека сосема не е голема работа да плукаш така како што плука Том. Но, едно друго момче, му одговори: „Зелено грозје“ и деградираниот херој си побегна.

По патот Том го сретна малиот скитник Хаклбери Фин, син на еден закоравен пијаница, кој само со тоа беше прочуен во гратчето. Сите мајки искрено го мразеа Хак и се плашеа од него, како од оган, зашто тој беше мрзлив, пакосен, невоспитан и лошо момче; а освен тоа, уште и затоа што сите деца, и покрај забраната, сакаа да одат со него и искрено сакаа да личат на него.

Том не беше настрана од другите деца, и искрено му завидуваше на Фин, сакаше да биде исто таков питач, но, точно во тоа време доби од тетка му строга заповед, да не смее да игра со него. Ете зошто тој кога ќе му се дадеше згоден момент брзаше секогаш да си поразговара и да си поигра со него. Хаклбери секогаш беше облечен во стари искинати алишта, што не му беа по мера и од кои висеа партали. Шапката му беше како вистинско седело на чавки, со раздерени поли. Полите на палтото му висеа до колената, а задните петлици му паѓаа ниско одзади. Една единствена прерамка му ги држеше панталоните, кои се нишаа одзади како празна вреќа, а долу се влечеа по калта кога забораваше да ги запетла.

Хаклбери правеше сè што ќе му текнеше, никој не му бранеше. Преку летните денови, кога беше топло, тој спиеше по дворовите на туѓите куќи, а при лошо време се пикаше во пустите колиби и коњушници. Тој немаше потреба да оди ниту на училиште, ниту во црквата, тој не признаваше никакви учители и немаше на кого да му се покорува. Можеше да лови риби и да се капи кога ќе сака, и да прави пакости колку што сака. Никој не му забрануваше да се тепа со другите деца; навечер никој не го тераше побргу да си легне да спие; на пролет тој прв од сите одеше бос, а наесен најдоцна од сите обуваше чевли; тој никогаш немаше потреба да се мие, бидејќи никогаш не облекуваше чисти долни алишта. Со еден збор, тој се насладуваше на сè што може да претставува радост во животот. Така речиси мислеа сите деца од малото гратче: кутрите тие страдаа од разни забрани и казни.

Том му викна на романтичниот скитник:

- Здраво, Хаклбери!

- Здраво - одговори Хаклбери.

- Што држиш во раката?

- Една пцовисана мачка.

- Дај да ја видам! Море, ама се вкочанила! Кај ја најде?

- Ја купив од едно дете.

- И што даде за неа?

- Еден син билет и еден меур.

- А од каде го зеде синиот билет?

- Го купив од Бен Роџерс пред две недели за една кука од јадица.

- Кажи ми, Хак, зошто ти е таа пцовисана мачка?

- Како зошто ми е? Многу просто, за да лекувам брадавици.

- Види, за тоа ли?

- Да, слушај како се прави тоа: ја земаш пцовисаната мачка и ја носиш на гробишта околу полноќ, во такво место, каде што през денот бил закопан грешник кој не се покајал. През ноќта по грешникот иде ѓаволот, и тоа не само еден, а често пати по два и три ѓаволи. Ти нема да ги видиш, но ќе чуеш шушкање на гласови, како да вие ветар. Кога ќе го помрднат мртовецот, ти ќе ја фрлиш по нив мачката и ќе речеш: „Ѓаволе, однеси го мртовецот! Мачко, оди по ѓаволот и земи ги со себе сите мои брадавици!“ На тој начин секако сите брадавици одеднаш ќе се изгубат, како никогаш да не се појавувале. Тој обид секогаш успева. Ми го кажа старата Хопкинс.

- Изгледа дека е вистина, кој може да знае подобро од неа; таа нели е маѓесница!

- И јас сум чул така да велат... Да, знам сигурно дека е таа маѓесница. Таа му направи маѓија на татко ми. Тој сам ми раскажа: еднаш си одел по улицата и видел како таа му прави маѓии. Татко ми грабнал еден камен, и старата одвај успеала да избега; инаку татко ми ќе ја претепал на место. И што мислиш: истиот ден, истата вечер татко ми паднал пијан во една дупка и си ја скршил раката.

- Бре! Навистина!... Ами како познал дека таа му правела маѓија?

- Боже Господи, тешко ли е да се разбере. Татко ми рече дека таа постојано гледала кон него и нешто мрморела, значи рекла „Оче наш“ одзади и однапред.

Кажи Хак, кога ќе пробаш со мачката?

- Оваа ноќ. Знам, дека ѓаволите ќе дојдат по стариот Вилијамс.

- Но него нели го закопаа во саботата?

- Па што од тоа? Не знаеш ли дека тие ништо не можат да направат до полноќ, а по полноќта доаѓа недела. Па, се знае дека ѓаволите не сакаат многу да се шетаат во неделен ден.

- Навистина, заборавив. Слушај, Хак, земи ме и мене со тебе!

- Добро, но да не се исплашиш?

- Јас да се исплашам? Повикај ме вечер, мјаукајќи како мачка. Јас ќе дојдам и тогаш ќе видиш дали ќе се исплашам.

- Добро, но и ти мјаукај како одговор за да знам дека ќе дојдеш. Пред неколку дена ме натера цел час да мјаукам околу вас, додека старецот Хејс не го отвори прозорецот и фрли по мене еден камен, викајќи: „Чит! Бегај оттука проклета мачко!“ Како одговор на тоа јас фрлив едно парче цигла во неговиот прозорец и го скршив стаклото... Но ти немој да кажеш никому за тоа!...

- Биди спокоен... Знаеш, минатиот пат не можев да ти измјаукам, бидејќи тетка ми постојано се вртеше околу мене и ме вардеше. Но вечер сигурно ќе ти одговорам. Што ти е тоа во раката, Хак?

- Ништо особено - еден крлеж.

- Од каде го зеде?

- Бев во шумата и таму го најдов.

- Што ќе ми земеш за него?

- Не знам, а и не ми е за продавање.

- Но колку е малечок...

- Не е многу тешко да се напаѓа туѓа стока. Јас сум доволен од она што го имам. И така мал, пак врши работа.

- Такви крлежи има многу во шумата. Ако сакам, можам да најдам илјадници.

- Тогаш, појди и најди си. Но и самиот знаеш дека не можеш. Тоа е ран крлеж, првиот во оваа година.

- Слушај, Хак, за крлежот ќе ти дадам еден мој заб.

- Ајде покажи го да го видам.

Том го извади од џебот забот, внимателно завиткан во хартија. Хаклбери внимателно го разгледа. Искушението беше многу големо.

- Да не е фалшив? - праша најпосле тој.

Том ја дигна долната усна и ја покажа дупката.

- Добро, ти верувам - одговори Хаклбери.

Том го скри крлежот во кутијата од апчиња, истата, во која се беше мачел и затворениот бумбар. Потоа децата се разделија: секое од нив сметаше дека направило убава трговија, дека добило нешто многу убаво.

Кога стаса до осамената дрвена куќа, во која беше сместено училиштето, Том влезе со брзи чекори, како човек што е многу зафатен со работа. Закачувајќи ја капата на закачалката, тој брзо седна на неговото место. Учителот, седејќи на катедрата, лесно дремеше, успан од мрморењето на грижливите гласови. Доаѓањето на Том го натера да се разбуди.

- Том Соер!

Том многу добро знаеше, кога ќе се изговори целото негово име, дека е тоа лош знак.

- Ела ваму! Што значи тоа, ти денеска пак задоцни?

Том мислеше да се извлече, лажејќи што ќе му дојде на ум, но во тој момент неговите очи видоа две долги жолти плетенки од косата на едно младо лице, кое тој веднаш го позна, преку оној особен усет, што го имаат заљубените. За миг тој оцени дека од самопризнавањето може да извлече само полза, и затоа, без многу да мисли, побрза да му одговори на учителот.

- Задоцнив зашто застанав да разговарам со Хаклбери Фин.

Учителот се смееше со отворена уста и почна да го гледа Том, без да може да каже нешто. Толку големо беше изненадувањето што во голема степен го замаја тој нечуен безобразлук. Учениците исто така ништо не можеа да разберат. Да не полудел нивниот бестрашен другар!

- Со кого си разговарал? Ајде повтори! - праша учителот, кој уште не им веруваше на сопствените уши.

- Со Хаклбери Фин.

Сега беше јасно дека не се работи за некоја грешка.

- Том Соер, тоа е едно дрско признавање. Никогаш во животот не сум чул нешто слично. Затоа малку е еден стап. Соблечи си го џакетот.

Раката на учителот почна да работи, додека не се измори и додека од стапот не остана само половината.

- А сега, за казна, ќе седнеш до девојчињата. Тоа нека ти биде за поука.

Воздржаното кикотење на децата од класот го збуни Том, но всушност, тој ја постигна целта: срцето му беше исполнето со сосема други чувства - почит кон неговото божество и среќа - да се најде на една клупа со него. Тој мирно седна на крајот од клупата, а девојката се тргна од него и горделиво ја заврте главата настрана. А по училницата пак настана туркање, намигнување, пак се разнесе шепот на сите страни. Но Том седеше мирно, налактен на клупата и се правеше како да е задлабочен во книгата. Малку по малку, престанаа да му обрнуваат внимание, и во класот одново настапи мрморење исполнувајќи го задушливиот училишен воздух. Том крадешкум почна да ја погледнува неговата сосетка. Таа го забележа тоа, па се наду, и му го заврте грбот цела една минута. А кога крадешкум се заврте кон соседот, таа забележа дека пред неа лежи една прекрасна праска. Девојката ја поттурна со раката, но Том повторно ја турна праската на поранешното место; девојката пак го отфрли подарокот, но сега не толку жестоко. Том трпеливо одново ја намести праската, по третпат, но девојчето и овој пат не ја зеде. Тогаш Том напиша на неговата табла: „Ве молам, земете ја, јас имам уште“. Девојката го прочита напишаното, но не ја зеде праската. Тогаш Том почна нешто да црта на плочата, но со левата рака затскриваше за да не се види што црта.

Во почетокот неговата сосетка не му обрнуваше никакво внимание, но малку по малку почна да ја копка љубопитноста. Таа на неколку пати се обиде да погледне преку рамото на цртачот, но Том ја продолжи неговата работа, додека девојчето на крај не издржа и кратко прозбори:

- Дај да видам.

Том полека го откри неговиот цртеж. Тоа беше една чудна карикатура на куќа со покрив и со две стреи и облаци чад што излегуваше низ оџакот. Девојчето толку се заинтересира, што заборави сè друго. Кога беше готов цртежот, таа го погледна со восхит и прошепоти:

- Прекрасно! А сега направи и човек.

Художникот нацрта пред куќата некаква фигура, што личеше на плашило за во градина. Но девојката не беше ситничар, и затоа остана многу задоволна од тоа страшилиште.

- А сега нацртај ме и мене како влегувам во куќата.

Том нацрта нешто како песочен часовник, му стави одозгора една полна месечина, одоздола му стави две танки како сламка нозе, а во раширените прсти му стави едно огромно ладало.

Девојчето рече:

- Прекрасно, колку е мило. Колку би сакала и јас да можам да цртам.

- Тоа е многу лесно, - одговори Том, - ако сакате јас ќе ве научам?

- Навистина? Кога?

- Еве сега, по лекцијата. Вие ќе одите ли дома за ручек?

- Ќе останам ако сакате.

- Добро, останете. Како се викате?

- Беки Тачер. А вие? Ох, знам - Том Соер.

- Така ме викаат, кога се спремаат да ме казнат. А кога сум послушен, ме викаат само Том. И вие викајте ме Том.

- Добро.

Нашиот херој почна нешто да црта по плочата криејќи ги зборовите од девојката. Овој пат девојката беше поинтимна. Таа по секоја цена сакаше да види.

- Не може, - одговори Том.

- Дај да видам.

- Не може, тоа е тајна, ќе им кажеш на другите.

- Не, нема да кажам, на никого нема да му кажам, верувај ми.

- Никому и никогаш, додека си жива.

- Да, на никого.

- Не, не може.

- Е кога си таков, за инает ќе видам, Том, и ја стави нејзината мала рака на неговата и започна една лесна борба. Том се правеше дека навистина се спротивставува, а всушност ја тргаше раката полгка, додека Беки Тачер не ги прочита зборовите, напишани на плочата:

„Ве сакам“

- Лошо момче!

Таа тивко го удри по раката и се зацрвени, но изгледаше дека ѝ годи. Во тој момент Том осети како некој силно го фати за увото и го крена нагоре. На тој начин го прошетаа по целиот клас и го натераа да седне на неговото место, подложен на исмејување од целиот клас. Учителот постоја над него неколку секунди, потоа, без да прозбори ниту збор, се врати кон катедрата. Иако увото на Том му гореше и го болеше, срцето му ликуваше.

Кога стана потивко во класот Том направи сериозни усилби да се задлабочи во лекциите, но не можеше од силната внатрешна разбранетост. Учителот го повика да чита - тој почна да ги меша зборовите, пропушташе цели слогови, читаше како што ќе му дојдеше. Потоа, требаше да одговара по географија - и тука работата не мина подобро. Сè измеша: езерата ги претвори во планини, планините во реки, реките во континенти и така натаму - додека не направи хаос. Најпосле при диктирањето тој направи грешки и кај најлесните зборови, така што сосома пропадна и требаше да се прости од калаениот медал по правопис, со кој тој толку многу се гордееше неколку месеци со ред.





7
КОЛКУ ПОВЕЌЕ Том се мачеше да го сконцентрира вниманието, толку повеќе му летаа мислите. Најпосле, тој воздивна, се проѕевна и се откажа од сите бесполезни усилби. Му се чинеше дека таа неподнослива лекција никогаш нема да се заврши.

Во училишната соба беше многу задушливо. Жешкиот ден тераше кон спиење. Успивното мрморење на дваесет и петте гласови, што ја читаа на слогови лекцијата, тераше на дремење исто како брмчењето на рој пчели. Далеку, под жешките зраци на сонцето, се издигаа стрмнините на Кардифската Планина, пресечени од пурпурната магла. Ретките птици мрзоволно фрчеа во висината. Во дворот не се гледаше никакво живо суштество, освен неколку крави, но и тие дремеа под сенката.

Том гореше од нетрпеливоста да излезе побргу на слобода и барем со нешто да се скрати времето. Но, одеднаш неочекувано раката му се пикна во џебот, лицето одеднаш му светна од задоволство. Внимателно тој ја извлече кутијата, го ослободи крлежот и го пушти пред себе на клупата. Кутриот крлеж радосно почна да лази по клупата, но радоста не потраја долго, Том го запре со една игла и го насочи на другата страна.

На истата клупа до Том седеше неговиот неразделен другар Џо Харпер, на кого што исто така му беше досадно, и затоа ја прифати новата забава. Двете момчиња беа големи пријатели преку неделата, кое всушност не им пречеше да командуваат во саботата две непријателски војски една против друга и да се тепаат еден против друг.

Џо извади игла од реверот на палтото и почна да му помага на Том во дресирањето на пленикот. Играта стануваше сè поинтересна и поинтересна од минута до минута. Но, набргу Том забележа дека двајцата си пречат еден на друг и, дека ќе треба да се определи некаков ред. Тој ја стави плочата врз клупата и повлече преку неа една црта, од горе до долу.

- Еве како ќе биде најдобро. Додека ќе биде крлежот на твојата страна, ти ќе можеш да го туркаш, а јас нема да го задевам, но штом ќе мине на мојата страна, должен си да го оставиш мирен. Разбра ли?

- Добро, разбрано. Продолжи?

Крлежот веднаш се слизна од кај Том и го мина екваторот. Џо започна да го мачи, додека тој не се врати назад. Неколку пати стануваше истата промена. Додека едното дете го подбуцнуваше крлежот со иглата, другото го следеше тоа со ист интерес. Двете глави беа ниско наведнати над плочата; две души целосно му беа предадени на тој спорт, и имаа заборавено на сè наоколу.

Најпосле, среќата мина на страната на Џо. Кутрото крлешче беспомошно се муваше де ваму, де таму, шеташе де кон едниот, де кон другиот крај на плочата, но штом победата, така да се каже изгледаше дека е во рацете на Том и прстите почнуваа да го чешаат од нетрпение, иглата на Џо му го препречуваше патот на крлежот.

Том не можеше да издржи. Искушението боше многу силно. Тој ја подаде раката со иглата, за да ја зафати со работа. Џо се налути, па рече:

- Том, си немаме со шмеќарлаци! Остави го мирен.

- Јас сакав само малку да го поттурнам.

- Тоа не е чесно, остави го, ти велам!

- Ништо, само малку.

- Не мешај се, гледаш дека е на мојата страна!

- Ако сакаш да знаеш, крлежот е мој и јас можам да правам со него што сакам!

Силниот удар од прачката на учителот свирна по рамото на Том, по што го повтори истото по грбот на Џо. Во текот на две минути, од двајцата се дигаа облаци прав, што му правеше големо задоволство на целиот клас. Работата беше во тоа, што двајцата вовлечени во нивната забава, не забележаа дека сè замолчи наоколу и дека се приближи учителот на прсти до нив и се исправи зад клупата. Тој, дури, доста долго ги посматраше шетањата на крлежот, пред да ја прекине претставата со толку неочекуван крај.

Кога заврши часот, Том бргу се приближи до Беки и ѝ шепна на увото:

- Стави си ја капата и направи се дека божем си одиш дома, заврти зад црквата и потоа врати се назад. Јас ќе минам по друг пат и исто така ќе се вратам назад.

Том тргна со една група ученици, а девојчето со друга. По неколку минути двајцата се сретнаа на крајот од една уличка, а кога се вратија во училиштето, таму веќе немаше жива душа и тие се најдоа сосема сами. Новите пријатели седнаа еден до друг, ја ставија пред нив плочата, Беки го зеде кондилот, а Том почна да ѝ ја води раката. На тој начин, со заеднички усилби, заедно нацртаа уште една исто таква куќа.

Малу по малу нивниот занес за уметноста почна да папсува, па се впуштија во разговор. Том беше на седмото небо.

- Ги сакаш ли глувците? - праша тој.

- Не, не можам да ги поднесувам.

- И јас исто така, кога се живи. Но кога ќе умрат, тие се подобри. Можеш да ги врзеш со канап па да ги вртиш еве вака. Да ти подарам еден сакаш ли?

- Благодарам, не е потребно, не ги сакам глувците. А знаеш ли што сакам? - Да џвакам гума.

- Се разбира. И јас многу сакам да имам малку гума.

- Јас имам. Сакаш ли да ти дадам да поџвакаш? Само да ми ја вратиш.

Забавата им беше многу пријатна. Пријателите седнаа на клупата, ги нишаа нозете и ја џвакаа гумата по ред и со наслада.

- Си била ли во циркус? - праша Том.

- Се разбира, а татко ми ми вети дека ќе ме однесе пак, ако слушам.

- Јас исто така сум бил, многу пати. Таму е многу весело! Кога ќе пораснам по секоја цена ќе станам кловн.

- Ох, колку ќе биде убаво. Кловновите се многу смешни, а лицата им се напудрени.

- Да, да. Но, знаеш, тие печалат многу пари. Бен Роџерс ми кажа - еден долар дневно. Слушај, Беки си била ли некогаш свршена?

- Што е тоа свршена?

- Ете така, свршена, да се свршиш, за да се омажиш.

- Никогаш.

- Но, сакаш ли да се свршиш?

- Не знам. Како се прави тоа?

- Многу просто: му ветуваш на некое момче дека за ништо на светот нема да се омажиш за друг, освен за него, потоа се бакнувате и работата е свршена. Секој може да го направи тоа.

- Зошто пак да се бакнувам?

- Таков е обичајот.

- Сите ли се бакнуваат?

- Се разбира, сите, што се вљубени еден во друг. Паметиш ли, што ти напишав на плочата?

- Да, паметам.

- Што. Повтори.

- Не сакам.

- Ајде, повтори!

- Не сакам.

- Сакаш ли јас да ти кажам?

- Да, но друг пат.

- О, не, Беки, те молам - денеска, сега!

Беки се колебаше. Том нејзиното молчење го сметаше согласност, ја прегрна преку половината и ѝ шепна нешто на увото, толку тихо, што ги допираше усните до нејзиното уво.

- А сега, шепни ми и ти исто така.

Таа почна да се спротивставува, но потоа рече:

- Заврти се, за да не гледаш, и тогаш ќе ти шепнам. Само да не кажуваш никому. Том те молам, никому!

Тој го заврте лицето настрана. Девојката кротко се наведна кон неговото уво, така што му ја допираше косата со усните, и промрморе:

„И јас те сакам!“

Потоа скокна, брзо, со трчање ги обиколи сите клупи. Том се стрча по неа. Најпосле таа застана на аголот и си го покри лицето со бела крпа. Том ја прегрна.

- Сега веќе сè е свршено. Беки останува само да се бакнеме. Не плаши се, нема ништо лошо во тоа. Те молам, Беки, не тргај се.

Тој ја тргаше за рацете кон себеси.

Малку по малку, таа ги пушти рацете и му го подаде лицето за да ја бакне, целото зацрвенето од трчањето. Том ја бакна право во црвенитс усни.

- Ете, се сврши работата, Беки. По ова, ти веќе никогаш, никого на светот не треба да го сакаш, освен мене, и за никој друг да не се мажиш. Така ли е?

- Да, да, никого нема да сакам, освен тебе, Том и секако ќе се омажам за тебе.

- Се разбира, така и треба. И секогаш кога ќе одиме во училиште или кога ќе се враќаме дома, ќе треба со мене да идеш, мене да ме избираш за партнер во секоја игра, а јас пак тебе, бидејќи така се прави кога некои се свршени.

- Тоа е толку убаво. Никогаш порано за тоа немав слушнато.

- Многу е весело. Кога бев свршен за Еми Лауренс...

Тука Том одеднаш застана и се збрка. Девојчето, што го слушаше, одеднаш широко ги отвори очите. Тој се сети дека погреши.

- Ох, Том, значи јас не сум ти прва свршеница?

И девојчето почна да плаче. А Том рече:

- Не плачи, Беки, јас повеќе не ја сакам.

- Да, ја сакаш, Том, и самиот знаеш колку ја сакаш.

Том се обиде да ја прегрне, но таа налутено го отфрли, се заврте кон ѕидот и продолжи жално да плаче. Том се приближи уште повеќе мачејќи се да ја утеши, но таа пак го отфрли. Тогаш кај него се разбуди горделивоста. Излезе од училницата, долго стоеше до вратата, збркан и вознемирен, постојано погледнувајќи кон вратата, надевајќи се дека таа ќе размисли и ќе дојде до него. Но Беки не се појавуваше. Му стана непријатно. Го фати страв помислувајќи: дали навистина не е виновен? Беше тешко да се реши да направи нов чекор кон смирување, но сепак, се осмели, и влезе. Беки сè уште стоеше во аголот со лицето кон ѕидот и плачеше. Том се разнежни од жал. Тој се приближи кон неа и застана, не знаејќи како да почне.

- Беки, - прозбори тој најпосле, - право да ти кажам, јас никоја не сакам освен тебе.

Одговор нема - само липање.

- Беки, пиленце...

Тогаш Том го извади од џебот неговото најскапоцено богатство: месингена петлица од некој стар мантил, направи еден круг и се исправи така, за да може девојката да го види добро:

- Беки, види што ти подарувам.

Беки ја турна петлицата и таа се истркала на подот.

Овој пат, Том, нажален и разнервиран, излезе од училиштето и избега далеку, многу далеку, со намера да не се врати денеска во училиштето.

Беки се беспокои и се стрча кон вратата - но таму го немаше Том. Таа го обиколи училиштето, но Том го немаше и во дворот.

Тогаш почна да го вика со сета сила:

- Том! Врати се, Том!

Наслушуваше со напрегнато внимане - немаше никаков одговор, наоколу сè бешо тихо. Таа седна на клупата и повторно се расплака. Во тоа време учениците почнаа да се собираат за попладневната настава. Требаше молчеливо да ја голтне нејзината жалост.





8
ТОМ, НАЖАЛЕН И ЈАДОСАН, почна бргу да се приближува по околните патишта, избегнувајќи ја опасноста да се сретне со некој од учениците, кои се враќаа во училиштето. Потоа, почна да оди побавно. Тој нарочно двапати го мина изворот, верувајќи во предрасудата дека така ќе му ја загубат трагата оние што го следат. По половина час тој веќе се беше скрил зад куќата на вдовицата на Даглас, на врвот на планината Кардиф, а училиштето одвај се гледаше долу во долината.

Том се најде во густата шума и седна под еден разгранет даб.

Во шумата владееше длабока тишина. Во жешкото пладне не дувкаше никаков ветар, дури и птиците беа замолкнале. Целата природа бешо полузадремена. Само одвреме-навреме се разнесуваше чукањето на чукајдрвецот, но од тоа тишината и самотијата изгледаа уште пострашни.

Душата на Том му беше потоната во меланхолија: неговото настроение сосема одговараше на природата што го окружуваше. Долго тој седеше потпрен со лактите на колената, со главата ставена врз рацето - седеше и мислеше! Му се чинеше дека целиот живот е само тага и суета и речиси му завидуваше на Џим Хоџ кој неодамна умре.

„Колку е убаво, колку е пријатно, - си мислеше тој, - да заспиеш и да се одмораш засекогаш во влажната земја... Над тебе ќе шепне ветрот во лисјата на дрвјата, ќе те милуваат тревите и надгробните цвеќиња и никој повеќе не ќе те вознемирува, нема да те огорчува... (Ох, ако имаше подобри оцени во неделното училиште, тој сигурно ќе беше готов да си го одземе животот!) Но, всушност, што му направив на тоа девојче? Сосема ништо. (Имаше најдобра намера, а со него постапија како со куче...) Ќе дојде време, и таа ќе се покае, но веќе ќе биде доцна. Ох, убаво е човек да умре навреме!“

Но лесно утешителното срце на младоста не може да остане долго под напонот на жалоста. Том незабележливо почна да се враќа назад кон светлите мисли. Ами, ако избега одеднаш и ако се изгуби некако таинствено? Ако избега некаде далеку, далеку во непознати земји, преку море и никогаш, никогаш да не се врати - што ќе рече таа? Како ќе се чувствува?

Тогаш тој со гадење си спомена за неговата поранешна желба - да стане кловн. Тој занает, со шарениот костум на палјачото, му се стори доста тажен за неговото сегашно мечтателно и тажно настроение. Не, подобро ќе биде да стане војник и ќе се врати по многу години како познат и прославен херој. А ќе биде уште подобро, ако им се придружи на Индијанците, ќе оди на лов на бизони, ќе скита по бескрајните планини на дивиот Запад. И откако ќе стане голем херој, целиот накитен со перја, страшен, ќе се јави со крвожеден воинствен извик. Како ќе им светнат очите на неговите другари од неделното училиште! Како сите ќе бидат готови да пукнат од завист. Не, ќе биде подобро ако стане пират! Ете, тоа е за него. Сега целата иднина на Том му изгледаше јасна, окружена од славата на една невообразена величина. Неговото име ќе се прочуе низ целиот свет и ќе ги натера да се тресат и најбестрашните. Како брзо неговиот лесен брод „Духот на бурата“ ќе плови по брановите. А потоа, во најголемата распламтеност на неговата слава, тој одеднаш ќе се појави во стариот роден крај и ќе влезе во црквата - прекален во борбите. Тој е облечен во кожена облека, високи чизми, црвен колан и во него опашани пиштоли, до бедрото меч, а на главата мека капа на која се веат перја. Во раката држи црно знаме, врз кое е нацртан череп и мртовечки коски. Со каква гордост, со каков восхит тој го слуша околу себе зависливиот шепот:

„Тоа е Том Соер - црниот пират!“

Да, решено е, неговата кариера е избрана. Тој ќе избега од дома и по секоја цена ќе стане пират. Ќе треба да тргне уште утре. А сега да се приготви за пат, да си го прибере имотот.

Том се доближи до полуизгниената греда, што лежеше наблизу, и почна да ја копа земјата со ножето, што му го подари Мери. Набргу ножето се заби во еден дрвен предмет. Том ја вовлече раката во дупката и свечено ја изрече клетвата:

- Она што не излегло да излезе! Што е тука закопано, тука и да си остане!

Тој го поисчисти танкиот пласт земја и под неа се покажа една мала скривница, на која дното и страните ѝ беа направени од кора од елка.

Том беше изненаден.

- Да признаам, тоа не личи на ништо! - рече тој и фрлајќи го топчето настрана, се замисли.

Најлошото беше во тоа, што толку испробаниот опит не успеа. Сите го сметаа за непогрешен, сите веруваа во него... Познато е дека ако закопаш едно топче, а истовремено ако изречеш неколку клетви, и ако го оставиш топчето да лежи во земјата две недели, откога ќе го откопаш, по секоја цена ќе ги најдеш собрани на куп сите топчиња, што досега ти доаѓале под рака. Но сега, изгледа, маѓијата не фатила.

Сите верувања на Том беа разнишани од основа. Колку пати имаше слушано дека тој опит не лаже! Тој си спомнуваше дека и порано правел проба со тој опит, но, за несреќа, никогаш не успеваше повторно да го најде местото, каде што го имаше закопано топчето. И сега, откога размисли подолго околу неуспехот најпосле реши дека тука работата не е чиста - изгледа дека се вмешала некоја маѓесница и ја расипала маѓијата. Но, сепак, треба да се увери во тоа. И за да се увери тој побара едно песокливо место, вдлабнато како инка. Легна на земјата мешечки, ја доближи устата до песокот и прозбори:

- Калинке малинке, кажи ми што сакам да знам!

- Калинке малинке, кажи ми што сакам да знам!

Песокот се размрда, од него излезе една мала црна бубачка, но веднаш потоа се скри, веројатно се исплаши.

- Види ја ти неа, не сака да зборува! Значи маѓесницата го направила сето тоа. Знаев јас!

Да се бориш со маѓесници, е празна работа, и Том по неволја мораше да се помири со тоа. Но одеднаш си спомна дека ништо нема да го чини, барем ако си го прибере топчето, што го фрли во моментот на досадата; почна да го бара, но не можеше да го најде. Тогаш тој се врати назад кај скривницата, застана над неа во истата положба во која беше и кога го фрли топчето; потоа извади од џебот друго топче и го фрли во истиот правец зборувајќи:

- Ајде сега, братче, оди најди си го брат ти.

Добро забележа кај падна и кај се запре топчето и отиде да види. Но и од тоа ништо не излезе, или топчето беше паднало многу близу, или се беше истркалало многу далеку. Том го повтори истиот опит уште два пати. Последниот пат успеа: двете топчиња се најдоа еднододруго на растојание од еден метар.

Во тој момент оддалеку се чу слаб звук на мал рог. Том брзо ги соблече панталоните, го слече палтото, се опаша со една од прерамките, обиколи околу гнилиот ќутук, таму најде, лак и стрела, дрвена сабја и труба, и откога го зеде сето тоа се впушти да бега со голи нозе и развеана кошула. Под широкоразгранетата бука тој застана, засвире на трубата во знак на одговор на сигналот и почна да се приближува напрсти, претпазливо обѕирајќи се околу себеси, шепотејќи полугласно:

- Чекајте, момчиња! Не мрдајте се од местата, додека не ви дадам сигнал.

Од дабовите се појави Џо Харпер во иста облека и исто така вооружен до петици.

- Стој - извика Том. - Кој смее да минува низ Шервудската шума, без моја дозвола?

- Хај Хисбарн нема потреба од никаква дозвола! Кој си ти, којшто, којшто...

- ... се осмелуваш да зборуваш така? - брзо прозбори Том, зашто тие го зборуваа сето она што го имаа научено напамет од книгите.

- Кој си ти, што се осмелуваш да зборуваш така?

- Јас сум Робин Худ, и бргу ќе ти покажам тебе, презрено суштество, со кого имаш работа!

- Ох, значи ти си прочуениот разбојник! Добро, ела да си ги измериме силите. Заштитувај се!

Двајцата херои замавнаа со нивните дрвени сабји, зазедоа позиции и започнаа сериозен дуел по сите правила - еден-два, еден-два!

Противниците се биеја многу совесно, така што се задушија и се испотија од усилбите.

- Зошто не паѓаш? Паѓај! - извика по едно време Том.

- Не сакам! Па зошто да паднам? Падни ти, ако сакаш, твојата положба е полоша од мојата.

- Тоа ништо не значи. Јас не треба да паднам. Во книгата не е така - таму се вели: „Тогаш, со еден удар на мечот во тилот, тој го уби несреќниот Хај Хисбарн!“ Ти ќе треба да се завртиш и јас да те удрам одзади.

Се разбира, нема спротивставување на она што е точно според книгата. Џо покорно се заврте, доби удар во тилот и падна на земјата.

- А сега, прозбори тој, кога ќе станеш од земјата, ти треба да ми дозволиш да те убијам! Така ќе биде најправедно.

- Не за ништо на светот - тоа го нема во книгата.

- Но тоа е ниско од твоја страна, да знаеш!

- Добро, штом е така, Џо, ќе отстапам, - сега ти ќе бидеш монахот Ток и ќе ме натепаш со стап, а пак јас ќе бидам Нотингенскиот шериф, а ти Робин Худ. Во тој случај, ќе можеш да ме убиеш, кога ќе сакаш.

Тоа ги смири двајцата другари. Сè беше извршено, како што требаше по договорот. Потоа, Том повторно стана Робин Худ и ја истиска крвта од неговата засушена рана пред очите на злобната монахиња. Најпосле, Џо, кој претставуваше цела толпа другари што плачеа, го пренесе водачот што умираше и му ги стави лакот и стрелата во папсаните раце.

- „Кај што ќе падне оваа стрела, - прозбори Том, - таму закопајте го кутриот Робин Худ, под зелените лисја“.

Том фрли една стрела и падна на грбот, но случајно падна врз копривите и скокна на нозе многу пребргу за човек што умира.

Момчињата потоа се облекоа, го сокрија оружјето и ја напуштија Шервудската шума, жалејќи дека повеќе нема во светот прочуени разбојници и се прашаа со што современата цивилизација може да го пополни толку важниот недостаток. Тие беа уверени, што се однесува до нив, дека е многу поинтересно да се поскиташ една година во Шервудската шума како разбојник, отколку да станеш претседател на Соединетите држави засекогаш.





9
ОВАА ВЕЧЕР, во девет и половина часот, како и секогаш тетката Поли ги испрати Том и Сид да си легнат. Тие ја прочитаа молитвата пред легнување, и Сид веднаш заспа. Но, Том, лежеше без да ги затвора очите и чекаше нешто целиот вознемирен. Времето му изгледаше бескрајно долго. Му се чинеше дека веќе се разденува, а часовникот отчука само десет.

Најпосле го опфати страшна очаеност. Сакаше да се врти во постелата, да легнува де на едната, де на другата страна, да се фрла, но тој се плашеше да не го разбуди Сид. Затоа продолжи да си лежи мирно со широко отворени очи, гледајќи во темнината.

Наоколу владееше штама. Но малу по малу увото на Том почна да разликува некакви слаби звуци; чукањето на часовникот стана многу поуочливо, старите мебели издаваа некое таинствено пукање, а скалите слабо крцкаа, како некои духови да сновеа наоколу.

Од спалната на тетка Поли идеше, рамномерно глуво 'ркање. Некаде, невозможно беше да се установи од каде точно, записка досаден штурец. Одеднаш, зад ѕидот, точно над перницата на Том, се чу тивко гребење на инсектот наречен „часовник на смртта“, што покажуваше дека на некого деновите му се изброени. Том се исплаши. Во ноќта се разнесе далечно кучешко виење, му одговори друго, послабо, некаде далеку, далеку. Том лежеше и страшно се мачеше. Му се чинеше дека времето застанало и дека настапила вечност.

Најпосле тој повторно заспа, часовникот изби единаесет, но тој не го чу. Одеднаш, во сонот му се стори, како да слуша тажно и растегнато мјаукање. Некаде кај соседите се отвори прозорец.

- Чит! Проклета мачко! - извика некој и потоа тресокот на скршеното шише фрлено по мачката конечно го натера Том да се стресе. За една минута тој се облече, излезе низ прозорецот, лазејќи на четири нозе по покривот. За тоа времо тој неколку пати помјаука по два три пати, потоа скокна на покривот од дрвената барака и оттаму право на земјата. А до бараката веќе стоеше Хаклбери Фин со неговата пцовисана мачка. Децата бргу се скрија во темнината а по половина час веќе тие се повлекоа во густата трева на гробиштата.

Гробиштата беа доста стари и запуштени. Тие се наоѓаа на околу една и половина милја од градот и беа заградени со гнила ограда, толку гнила, што на неа немаше здраво место. Треви, бурјани и коприви растеа насекаде. Старите гробови веќе се беа израмниле: ниту една надгробна плоча не беше на нејзиното место. Изедени од црвјето, ветви крстови се нишаа над гробовите, како да бараа потпора, не можејќи да ја најдат.

Ветрот жално засвире меѓу гранките на дрвјата. На Том му се стори дека е тоа јачењето на душите на умрените. Момчињата почнаа да разговараат меѓу себе тихо задржувајќи го дишењето. Колку и да се куражеа, тишината и свеченоста на тоа жално место даваа страшен впечаток.

Најпосле го најдоа пресниот гроб, за кој зборуваше Фин, се стиснаа под сенката на трите стари јасени, што растеа заедно на два чекора од гробот и почнаа молчеливо да чекаат неколку минути, што им се сторија бескрајни. Само тажниот писок на ноќниот був, некаде оддалеку ја нарушуваше ноќната тишина.

Том се исплаши. Тој не можеше повеќе да го поднесува молчењето.

- Хак, - промрмори тој шепотејќи - што мислиш, дали им е пријатно на умрените, што сме дошле тука?

- Право да ти кажам, не знам. Многу е страшно - одговори другар му, исто така шепотејќи.

Потоа и двајцата се замислија.

- Што ќе речеш, Хак, - пак започна Том, - што мислиш, кривиот Вилијамс нè слуша ли кога зборуваме.

- Се разбира. Секако дека нè слуша неговиот дух.

- Јас дури жалам, што не го нареков господин Вилијамс. Право да ти кажам, не сакам да сум неучтив, но сите го викаа „Кривиот“.

- Тоа не те извинува; треба да си го држиш јазикот, инаку мртовците не сакаат да се шегуваат.

Таа забелешка ги облеа со пот двајцата и разговорот пак се прекина. Одеднаш Том го фати другар му за ракавот.

- Пст... - прошепоти тој.

- Што е? - одговори тихо другарот, и момчињата се притиснаа едно во друго.

- Пст... Слушај... ете пак! Не слушаш ли?

- Боже Господи, Том, тие идат, Господ да ме убие, идат по Вилијамс, идат сигурно. Што да правиме?

- Не знам. Нема ли да нè видат, што ќе речеш?

- О, Том, тие гледаат и во темно, исто како мачките. Јас почнав да се кајам, што дојдов тука.

- Ништо, не плаши се. Ми се чини дека тие ништо нема да ни направат. Ние сме мирни луѓе, ќе стоиме мирно. Можеби тие не ќе ни обрнат внимание.

- Дај Боже! Мене ми се крена косата.

- Почекај, слушај!

Двајцата другари уште повеќе се притиснаа еден до друг, така што дури не смееја ни да дишат. Придушен шепот на гласови се слушаше од другиот крај на гробиштата.

- Ете, гледај - прошепоти Том. - Што е тоа?

- Ѓаволски огнови. Ох, Том, колку е страшно!

Некакви матни сенки се приближуваа во мракот, со старински фенер од тенекија, кој фрлаше врз земјата мали светли точки.

- Можеби е тоа самиот ѓавол, - промрмори Хак, на кого што забите му се тресеа од страв. - Тие се тројца. Господи, ние сме пропаднати! Том, знаеш ли да се молиш?

- Ќе се обидам, само не плаши се. Тие нема да не задеваат. Кога легнувам да спијам јас секогаш...

- Пст! Чекај, не пречи ми да слушам.

- Што има Хак?

- Но тоа се луѓе! Еден од нив е човек: тоа е познатиот глас на стариот Потер. Но, сеедно тоа пе е важно, ти не мрдај се од местото. Тој не е во состојба да нè забележи. Пијан е, како и секогаш, старудија една.

- Добро, да се скриеме и да не мрдаме! Ете ги идат наваму и нешто бараат. Се приближуваат. Претстави си, Хак, јас го познавам и другиот по гласот тоа е Индијанецот Џо!

- Да, точно, тоа е проклетиот ковач. Право да ти кажам, подобро човек да има работа со самиот ѓавол. Но што бараат тука, многу сакам да знам?

Шепотењето замре сосема. Трите сенки се доближија до гробот на кривиот Вилијамс и застанаа неколку чекори од местото, каде што беа притиснати децата.

- Еве тука, - проговори третиот глас.

Во тоа време светлината на фенерот падна токму врз лицето на непознатиот, и момчињата го познаа младиот доктор Робинсон.

Потер и Индијанецот Џо носеа со нив една носилка со јаже и две мотики и лопати. Го оставија товарот на земјата и почнаа да го откопуваат гробот. Докторот го остави фенерот на онаа страна, каде што е главата на мртовецот, а потоа седна на тревата, потпирајќи се на еден од јасените. Тој беше толку блиску до двете деца, што тие ако испружеа рака, можеа да го фатат.

- Поживо, момчиња, - рече тој полугласно. - Гледате изгреа месечината и ни попречи.

Тие му промрморија нешто место одговор и продолжија да копаат. Во продолжение на неколку минути се слушаше само крцкањето на мотиките и еднообразниот шум на земјата и на ситните камчиња, што ги исфрлаа од јамата.

Најпосле една од лопатите удри во капакот на ковчегот. За неполна минута, ковчегот беше изваден од гробот. Потоа, двајцата го скршија капакот со мотиките и без церемонии го извадија трупот, фрлајќи го на земјата.

Во тој момент месечината исплива од зад облаците и го осветли бледото лице на покојникот. Ја приближија носилката, брзо го ставија трупот, го покрија со едно ќебе и го врзаа со јажето. Потер извади од џебот едно мало ноже, го пресече крајот од јажето што висеше и прозбори, обрнувајќи се кон докторот:

- А сега, господин докторе, твојата работа е свршена. Дај уште пет долари, инаку не ќе мрднеш од местото.

- Да, и јас така мислам, - го поткрепи Индијанецот Џо.

- Разбојници! - викна докторот, - побаравте да ви платам однапред, и јас ви платив?

- Да, ти ни плати, навистина, но ние со тебе имаме и други сметки - рече Џо, приближувајќи се до докторот, кој брзо скокна од местото.

- Пред пет години ти ме избрка како куче од кујната на татко ти, кога јас немав што да јадам. Ми рече дека не сум дошол за некое добро. А кога се заколнав дека ќе ти го платам тоа па макар и по сто години, татко ти ме фрли в затвор, како скитник. Мислиш дека сум заборавил? Не, господине, не напразно во жилите ми тече индијанска крв. Сега си ми в раце и со тебе ќе си ги расчистиме сметките.

Тој продолжи безобразно да пристапуна кон докторот, заканувајќи му се со тупаници, но докторот одеднаш замавна со сета сила и го турна злосторникот на земја. Од страв Потер го испушти ножот, што го држеше.

- Престани! Да не си смеел да се допреш до мојот другар, - викна тој.

Во тој момент двајцата, Потер и докторот, се фатија гуша за гуша и почнаа да се борат, газејќи ја тревата и ровката земја. Индијанецот Џо, од почеток зашематен од ударот, скокна на нозе. Очите му светкаа од злоба. Кога го виде ножот, што го испушти Потер, тој го зеде и се муваше како мамка, чекајќи згоден момент. Одеднаш докторот му се извлече од рацете, го фати тешкиот капак од ковчегот на Вилијамс и силно го удри со него Потер, кој тресна на земјата, замајан од ударот. Во истиот тој момгмт, Џо го исползува случајот и му го заби ножот до дршката на младиот човек. Докторот се заниша и падна врз Потер, облевајќи го со крвта.

Месечината се изгуби зад облаците и го скри тој страшен злочин. А двете момчиња се стрчнаа да бегаат во густиот мрак, без да се свртуваат наназад.

Кога месечината пак се провлече низ облаците, Индијанецот Џо се наведна над двете тела и ги гледаше. Докторот промрмори неколку неразбирливи зборови, заофка, воздивна два пати и се смири.

- Си ги расчистивме сметките, проклето докторче! - прозбори злобно Џо.

Потоа, тој го претресе трупот, му ги извади од џебовите парите и часовникот, па после внимателно му го стави ножот во затворената десна рака на Потер и седна покрај гробот.

Поминаа неколку минути. Потер почна полека да се мрда и да стенка. Неговите прсти го стегнаа ножот. Го крена до очите, го погледна и премре од ужас. Скокна целиот стресен, го отфрли од него трупот на докторот и почна да се обѕира со матен поглед.

- Што значи ова, Џо! - прозбори тој вознемирено.

- Лоша работа, - рече Џо без да се мрдне од местото. - Што ти требаше тоа?

- Јас ли? Ама јас ништо не сум направил!

- Слушај, нема зошто да се откажуваш, тоа нема да ти помогне.

Потер се стресе и побледе како крпа.

- Мислев дека веќе сум се истрезнил. Што ѓавол ме натера да пијам вечерва! А сега ми е сто пати полошо оттогаш, пред да тргнеме ваму. Сè ми се врти во главата. Да ме убиеш, ништо не можам да си споменам! Кажи ми, Џо, право, како на стар пријател, јас ли го направив ова? Но јас не сакав, ама не ми беше ни на крај памет, да го убијам. Кажи ми, како се случи тоа, Џо. Ох, колку е жално, колку е ужасно! Толку млад, толку учен човек!

- Се случи многу просто: почнавте да се давите, тој те удри со капакот и ти падна како сноп, потоа, ти стана, нишајќи се, го фати ножот и му го заби во градите точно во моментот кога тој ти нанесе втор страшен удар - тоа е сè.

- Навистина, не знаев што правам. Да пукнам на место ако си спомнувам. Никогаш во мојот живот не сум се тепал со нож Џо. Само со тупаници сум се тепал. Сите го знаат тоа, Џо голупче, не предавај ме! Заколни се дека нема да ме предадеш, стар пријателе. Јас секогаш сум те сакал, Џо, и сум се заземал за тебе, кога те напаѓале. Се сеќаваш нели? На никого нема да му кажеш.

Несреќниот Потер падна на колена пред убиецот и ги скрсти рацете за молење.

- Навистина ти секогаш си бил добар кон мене, Потер, и јас немам намера да те предадам. Ете, сега задоволен ли си? Никој другар не би постапил подобро.

- Ах, Џо, ти си ангел! Цел живот нема да ја заборавам твојата добрина. - И Потер заплака.

- Ајде, доста, нема време за плачење. Оди си сега по патот, а јас ќе си одам по мојот. Внимавај да не оставиш траги по тебе, инаку не одговарам. - Потер се впушти да бега, колку што може. Џо остана и погледна по него, нишајќи ја главата.

- Да не беше толку замајан од ударот и од ракијата, тој ќе се сетеше дека треба да го земе ножот со себе. А сега, ако му текне за него, ќе биде веќе доцна, ќе му биде страв да се врати, сигурно, страшливко еден.

По неколку минути гробиштата опустеа. Само жалната месечина го осветлуваше убиениот доктор, телото на Вилијамс, врзано за ќебето, ковчегот со скршениот капак и отворениот гроб. Наоколу завладеа мртва тишина.





10
ДВЕТЕ ДЕЦА, занемени од ужас, трчаа како стрели кон градот. Одвреме-навреме, тие со страв се обѕираа наназад, плашејќи се од следење. Секој пен на патот им се чинеше жив човек и непријател. Од страв дишењето им се прекинуваше. Кога минуваа покрај осамените вили, лаењето на кучињата-чувари толку ги исплаши, што тие почнаа да трчаат уште побргу, така што и не ги чувствуваа нозете.

- Побргу да стасаме до кожарницата, - прошепоти Том, одвај дишејќи - Немам повеќе сили! Нозете ми папсуваат.

Хаклбери ништо не одговори, а само усилно дишеше. Најпосле стасаа до една ветва зграда, влегоа во отворената врата и паднаа до ѕидот, измачени, задишени, но со успокоено срце. Малку по малку, тие си дојдоа на себеси и срцето престана да им бие усилено.

Том промрморе:

- Што мислиш, што ќе излезе од сето тоа?

- Ако умре докторот Робинзон, работата ќе се заврши на бесилка.

- Ти пак, откај знаеш?

- Знам, запамети што ти велам. Знам.

Том се замисли малку, па рече:

- Но, кој ќе каже. Ние ли?

- Што мислиш ти околу тоа! Претстави си, ако се случи, Индијанецот Џо да не го обесат - тогаш тој ќе не убие без секаква милост, порано или подоцна, штом ќе дознае дека ние сме го предале.

- И јас така мислам, Хак.

- Ако проговори некој, тоа може да биде само Џек Потер. Од него сè може да се очекува, тој секогаш е пијан.

Том не одговори. Тој се беше замислил околу нешто многу сериозно.

- Хак, па и Потер ништо не знае да избрбори, што ќе каже?

- Зошто прашаш за тоа?

- Бидејќи тој лежеше во бесвесна состојба на земјата во оној момент кога Џо го удри докторот со ножот.

- Па, навистина, така е.

- Земи го предвид и тоа дека стариот можеби ќе умреше од ударот со штицата.

- Не, не, тоа се глупости. Тој беше пијан, како и секогаш. Татко ми вели дека кога е човек пијан, еден удар по главата дека дури му е полезен. И така е. Исто беше и со Потер.

Том повторно длабоко се замисли.

- Што ќе речеш Хак, - започна тој, - ти уверен ли си дека нема да се испуштиш да кажеш нешто?

- Сосем сум уверен, Том. Не плаши се. Нели така се договоривме. Треба да молчиме. Тој проклет Индијанец е во состојба да не удави како мачиња, ако кажеме и еден збор. А знаеш ли што, Том. Ајде да се заколнеме еден пред друг дека ништо нема да кажеме.

- Прекрасно, Хак, Така ќе биде подобро. Дај си ја раката и заколни се.

- О, не, тоа не е достатно. Работата е сериозна, тоа не се никакви ситни работи - тука мириса на бесилка. Почекај потребна е писмена клетва, а потписите треба да бидат со крв, задолжително со крв да се напишани.

Том беше одушевен од таа прекрасна мисла. Колку е таинствено и мрачно сето тоа, исто како во прикаските.

Потоа зеде од земјата едно парче бела кора, која силно блескаше под зраците на месечината, извади од џебот еден одгризок од црвен молив, го избра почистото место и со мака ги нашара следниве редови, помагајќи си со јазикот и грижливо ги црташе буквите:

„Хаклбери Фин и Том Соер, ние двајцата се колнеме,
дека сето тоа ќе го држиме во тајна.
Да пукнеме на место, ако прозбориме,
макар и еден збор“

Хак беше изненаден од довербата на другар му и од красноречивоста на неговиот израз. Тој извади од реверот на џакетот една игла и веќе се токмеше да си го боде прстот, но, Том го спречи:

- Почекај! Тоа е опасно, зашто иглата е бакарна. Може да е оксидирана.

- А тоа што е?

- Отров. Само малку да каснеш и - смрт.

Паметниот Том го извади конецот од неговата игла, потоа двајцата, еден по друг, си го боцнаа прстот и истискаа по една капка крв.

Стискајќи неколку пати, Том со голема мака можеше да ја напише почетната буква на името; служејќи се со врвот на малиот прст како со перо. Потоа го научи неговиот другар како да ги напише буквите X. и Ф.

Со тоа беше извршена церемонијата на клетвата.

Тие ја закопаа дрвената кора до самиот ѕид со разни церемонии - отсега натаму устата ќе им биде заклучена за секогаш, а клучот - фрлен во бунарот.

Во тој момент, некаква темна фигура пролази низ другата врата, на спротивната страна на старата зграда, но момчињата ништо не забележаа.

- Том, прошепоти Хаклбери, значи таква една клетва за ништо на светот не позволува никакво дрдорење.

- Се разбира. Што и да се случи, ние сме должни да си го држиме јазикот зад забите. Инаку ќе умреме на место, не заборавај!

- Да, да, така е.

Тие продолжија да си шепотат меѓу себе, кога одеднаш на неколку чекори од вратата се слушна силно и жално кучешко виење. Том и Хак се притиснаа еден до друг исплашени.

- За кого од нас вие, а? - прошепоти Хаклбери.

- Не знам. Види побргу низ пукнатината!

- Не, подобро ти, Том.

- Не можам, никако, не можам!

- Те молам. Ете го пак вие проклетото куче.

- Ех, ми олесна на срцето! Го познавам кучето по гласот: тоа е кучето на Хардисон.

- Добро, инаку ќе се исплашевме до умирање. Мислев дека е тоа бездомно и ничие куче.

Повторно се слушна виење. Двете момчиња повторно страшно се исплашија.

- Не, тоа не е кучето на Хари Хардисон, - рече Хаклбери. - Ајде види, Том!

Том, се тресеше од страв, најпосле се реши да погледне низ пукнатината.

- Во право си, Хак, - тоа е некое туѓо, ничие куче, - прозбори тој неразбирливо.

- Чија смрт претскажува? Ајде погледај побргу, Том?

- Изгледа дека на нас двајцата, за нас вие, Хак, бидејќи ние заедно.

- Така е, ете што значи да бидеш тврдоглав и да го правиш сето она, што ти го забрануваат. Јас можам да станам послушен како Сид, достатно е само малку да се погрижам. Но не, тешко е. Ох, овојпат ако си ја спасам кожата, ниту еднаш повеќе нема да лажам, да се правам важен и да правам брлавштини во неделното училиште.

И Том лесно почна да плаче.

- Има ли зошто да се разочаруваш, Том? Какви се твоите гревови во споредба со моите? - запраша Хак. - Ох, Господи, Господи, колку би сакал да сум малку подобар.

И Хаклбери исто така почна да потшмркнува и да плаче.

Одеднаш Том се стресе.

- Види, види, Хак, тоа не е ли кучето, исправено со грбот кон нас.

- Навистина! Што си гледал порано?

- А пак јас, како некој будала, и не помислив за тоа! По кого, значи, кучето вие?

Виењето престана. Том ги наостри ушите. Откај аголот на стреата излегуваа некакви глуви звуци, како гровтање на свињи.

- Да, во оној крај. Личи на такво нешто. Татко ми често заспиваше таму со свињите. - Значи, ете кој грчи, - ќе ти кажам... дури уште повисоко од тоа. Но не, тоа не е татко ми! Тој, се разбира, никогаш веќе нема да се врати во нашиот град.

Во двете момчиња одново се разбуди духот на претприемчивост.

- Хак, што ќе речеш, ајде да појдеме да видиме. Јас ќе одам напред.

- Право да ти кажам, ми е страв Том. Ами, ако е тоа Индијанецот Џо?

Том се здрви, се наежи. Но искушението беше доста силно. Најпосле момчињата се решија да се обидат, како што се договорија дека ќе избегаат штом ќе престане 'ркањето.

И така тие тргнаа напрсти како гуски, еден по друг. Кога се приближија на пет чекори од човекот што грчеше, Том неочекувано згазна едно суво стебло, од кое се разнесе тревожно шушкање. Човекот заофка! Се заврте и светлината на месечината падна точно врз неговото лице. Тоа беше несреќниот Џек Потер.

Срцата на момчињата им застанаа, кога почна да се мрда тој. Но стравот веднаш им мина. Претпазливо газејќи на прсти, тие излегоа од бараката и застанаа на извесно растојание од неа, за да се збогуваат. Одново во ноќниот мрак се слушна растегнато и тажно кучешко виење. Двајцата се завртеа и видоа дека едно куче клекнало на неколку чекори од местото, каде што лежи Потер, се завртело кон него и вие со муцката крената нагоре.

Кога влезе Том низ прозорецот на неговата спална соба, ноќта речиси беше измината. Остануваше многу малку до разденувањето. Тој внимателно се соблече и си легна, радувајќи се дека никој не го лретполага тоа, што го имаше направено. Тој не знаеше дека спокојниот Сид, кој ’ркаше со сета сила, всушност одамна не спиеше. Утредента, кога се разбуди, Том виде дека Сид не е во собата. По сонцето тој позна дека е доцна. Веднаш скокна. Но зошто не го разбудиле? Зошто не го караа, како секогаш, кога не станува? Тоа многу го вознемируваше и не му претскажуваше ништо добро.

За пет минути тој се облече и слезе долу, сонлив и нерасположен. Семејството уште седеше на масата, но имаа завршено со појадокот. Никој не го караше Том, но сите се стремеа да не го гледаат. Во воздухот лебдеше некаква сериозност, од што срцето на Том болно се виткаше. Тој седна до масата и се обиде да се покаже весел - но ништо не стана од тоа. Неговите шеги не предизвикаа ниту насмевка, ниту одговор. Требаше да замолчи со тага во душата.

По појадокот тетка му го тргна настрана, и Том речиси се зарадува од надежот дека сега ќе го натепаат и работата ќе се сврши. Но ништо од тоа. Тетка Поли почна да плаче над него зборувајќи му дека тој го раскинува нејзиното старо срце со неговото лошо однесување, дека тој ја убива и дека набргу ќе ја однесе в гроб од мака. Сè е свршено, таа веќе нема сили да се бори и да го поправа. Тоа беше потешко од илјадници казни. Срцето на Том беше чувствително. Тој се расплака, помоли за прошка, вети дека ќе се поправи. Најпосле го пуштија на слобода, но тој чувствуваше дека добил неполно проштавање и дека тетка Поли не му верува на неговото ветување.

Тој излезе од дома нажален: дури не му дојде на ум да му се одмазди на умниот и послушниот Сид за неговото предавство, така што клеветникот сосема напразно побрза да се извлече низ задната врата. Том отиде во училиштето, тажен, со нажалено срце. Тој воздивна, рамнодушно ја прими казната заедно со Џо Харпер, затоа што вчера имаа избегано од една лекција, и како може да го интересира една казна, кога душата му беше полна со жалости и беше сосема нечувствителен кон такви ситни работи? Тој седна на неговото ново место, ги стави лактите на клупата и потпирајќи ја главата на рацете, го насочи неговиот неподвижен и вкаменет поглед во ѕидот, со изглед на маченик, кој до дно ја испил чашата на тегобите. Одеднаш лактот му наиде на нешто тврдо, округло, завиткано во хартија. По малку тој ја измени неговата плачлива поза, расеано го зеде тој предмет во раката и го одвитка. Од градите му се истргна длабока и тажна воздишка. Во хартијата беше завиткано убаво бакарното топче.

Тоа беше последната капка, што ја преполни чашата на неговите тегоби.





11
ОКОЛУ ПЛАДНЕ, како електричен удар, се разнесе глас по гратчето за страшниот злочин. Немаше потреба од телеграф, а за кој тогаш уште никој и не сонуваше, но и без телеграф веста се разнесе од уста на уста, од куќа до куќа, речиси побрзо од секаква телеграма. Се разбира учителот ги распушти децата тој ден: што ќе помислеа за него во гратчето, ако не го направеше тоа!

До убиениот доктор беше најден еден нож полн со крв. Некој го препознал ножот и изјавил дека тој нож е на Маф Потер, така барем се зборуваше. Освен тоа, некојси задоцнет минувач го видел околу два часот по полноќ како Потер си ги миел рацете во потокот, и кога го видел, Потер веднаш избегал и се скрил - околности многу сомнителни, особено миењето на рацете, бидејќи Потер немал обичај да си ги мие рацете. Рекоа дека веќе рано полицијата шетала по градот барајќи го убиецот, (светот веднаш склепува докази и донесува пресуда). Но Потер не можеа да го најдат, стражари беа распрснати на сите страни и шерифот се надеваше дека приквечер по секоја цена ќе го уапсат виновникот.

Целиот град и младо и старо, се упатија кон гробиштата. Том ги заборави неговите несреќи и се провлече меѓу толпата. Навистина, тој на драго срце сто пати би отишол на друго место, но нешто грозно, несфатливо го влечеше таму.

Кога стаса на она страшно место, тој се провлече напред, благодарение на неговиот мал раст, и виде ужасна сцена. Му се чинеше дека изминало многу време, еден цел човечки век, откако тој последен пат беше тука. Одеднаш некој го штипна за раката. Том се заврте и неговите очи се сретнаа со очите на Хаклбери. Двајцата бргу ги завртеа погледите на друга страна, плашејќи се да не ги видат како се погледнуваат. Но наоколу сите беа зафатени со разговори, сите беа вчудоневидени од страшната слика на убиството.

Од сите страни се слушаа разни забелешки:

- Кутриот! Несреќното момче!

- Каква поука за оние, кои крадат трупови!

- Маф Потер ќе го обесат за ова, ако успеат да го фатат.

- Тоа беше судот на господ; тука се гледа прстот божји! - рече свештеникот.

Одеднаш Том се стресе од главата до петиците: очите му се запреа на студеното и невозбудено лице на Индијанецот Џо. Меѓутоа, толпата се раздвижи и некој викна:

- Еве го, ете го! Тој самиот доаѓа!

- Кој е? Кој е? - извикаа дваесеттина гласови.

- Маф Потер.

- Види, застана! Гледај, ене се заврте! Не пуштајте го луѓе.

Но некои што се беа качиле на дрвјата, зад главата на Том, извикаа дека тој и не се обидува да бега, туку дека целиот изгледа беден и жалосен.

- Каква дрскост! - извика еден - решил да дојде и да го погледа неговото дело. Изгледа дека не очекувал оти ќе сретне вакво друштво.

Толпата се раздели, шерифот помина низ неа достоинствено, држејќи го Потер за раката. Лицето на тој бедник му беше избезумено, а очите му оддаваа страв што го тресеше. Кога се најде пред раскрвавениот труп, тој се затресе како да припаѓа. Го скри лицето со рацете и почна да плаче:

- Не сум го направил тоа, браќа! - плачеше тој. - Се колнам во честа, - не сум јас!

- Кој те обвинува тебе? - викна еден глас.

Тоа беше добар погодок. Потер ја крена главата, погледна околу себеси. Во очите му се гледаше горчливо очајување. Тој го здогледа Индијанецот Џо и извика:

- Ох, Џо, па ти ми вети дека никогаш не ќе...

- Ваш ли е овој нож? - се обрати кон него шерифот, покажувајќи му го ножот.

Потер се заниша и сигурно ќе паднеше, ако не го задржеа и не го натераа да седне на земјата.

- Нешто ми зборуваше... ако не се вратиш и не земеш...

Потоа, очајно замавна со неговата бессилна рака.

- Сега можеш сè да им кажеш, Џо... Нема што да криеш!

Хаклбери и Том стоеја занемени од ужас, со отворени очи го слушаа бесрамниот лажливец како мирно и спокојно ги дава неговите искази. Иако во ведрото небо немаше ниту едно облаче, момчињата секоја секунда чекаа да падне гром од небото и да го смачка лажниот сведок. Ќога видоа дека Џо заврши и наспроти тоа, стои здрав и читав, им дојде мислата да ја раскинат нивната клетва и да го спасат несреќниот и невин Потер. Но веднаш се сетија: им стана јасно, злосторникот ја имаше продадено неговата душа на ѓаволот и затоа опасно е да имаат работа со такви сили на пеколот.

- А зошто не побегна? Што ти требаше да доаѓаш тука, - прозбори некој, обрнувајќи се кон несреќниот Потер.

- Не можев, не можев - стенкаше Потер. - Божем сакав да избегам, но нешто ме туркаше наваму да видам.

И тој пак почна да плаче.

По неколку минути Индијанецот Џо пак така спокојно ги повтори неговите нскази пред иследникот. Хак и Том кога видоа дека и овој пат небото не се отвори, за да го накаже лажливецот, уште повеќе се убедија дека Џо си ја предал душата на ѓаволот. Одеднаш тој за нив стана најинтересното, најсериозното суштество, и тие не можеа да ги откинат од него нивните пленителни погледи. Тајно тие решија да почнат да го набљудуваат навечер, со надеж дека, можеби, ќе успеат, макар и со едно око да го видат неговиот страшен господар - ѓаволот.

Индијанецот Џо помогна да го кренат трупот на човекот што го уби тој за да го стават на носилката. А низ згрозената толпа се разнесе шепотот дека во тој момент крв потекла од раните. Децата сметаа дека можеби таа среќна околност ќе ја насочи омразата кон оној што треба, но пак се разочараа, бидејќи многумина од толпата забележаа:

- Раната почна да крвави дури кога беа на три чекори од Маф Потер.

По ова, повеќе од недела дена, грозната тајна и немирната совест не му даваа на Том спокојство во ноќта.

Едно утро за време на појадокот Сид рече:

- Том, ти во сонот толку се префрлаше и нешто бладаше што цела ноќ не ме остави да заспијам.

Том пребледе како крпа и ги наведна очите.

- Тоа е лош предзнак - рече тетка Поли. - Што имаш во душата, Том?

- Сосема ништо, ништо, колку што знам јас. - Но раката на Том толку му се затресе што тој го истури кафето.

- И сè за некаков нож бладаш, - продолжи Сид. - Минатата ноќ рече: „Тоа е крв, тоа е крв, ете што е тоа!“ А потоа, одеднаш рече: „Не мачете ме инаку сè ќе признаам?“ Што ќе признаеш, интересно е да се знае што ќе признаеш?

Сè му се заврте на Том пред очите. Никој не можеше да каже што ќе се случи. За среќа, тетката го прекина Сид и му помогна на Том:

- Да - промрморе таа: — сите се збунети од тоа страшно убиство. И јас самата сонувам ужасни работи речиси секоја ноќ. Навистина, понекогаш ми се чини дека и јас сум убила некого.

Мери рече дека и таа не се чувствува добро последниве денови. Сид изгледаше задоволен. Том се оддалечи колку што можеше побргу без да предизвика сомневање; а подоцна речиси цела недела се жалеше дека го боли заб, и преку ноќта целиот се врзуваше со крпа околу лицето. А тој и не знаеше дека Сид цела ноќ седи буден и го набљудува, па затоа често скришум ја симинаше крпата, се потпираше на лактите и долго наслушуваше, потоа, повторно ја врзуваше.

Малку по малку душевната потиштеност на Том почна да му минува. Забоболот му досади и тој се откажа од него. А Сид ако успеал нешто да забележи од Томовото испрекинато бладање, тој изгледа го задржа за себе.

Меѓутоа, пријателите на Том измислија нова игра: да вршат истраги над труповите на умрените мачки и кучиња. Таа игра секогаш го потсетуваше Том на неговите страшни спомени. Сид забележа дека никогаш брат му не сака да биде иследник, иако имаше навика да игра најглавна улога во сите игри. Итрото момче Сид исто така забележа дека Том за ништо на светот не сака да биде сведок и тоа му се чинеше дека е многу чудно. Воопшто му се чинеше дека Том покажува јавна одвратност кон сите судски истраги и дека ги избегнува. Сид се мачеше, за да разбере, што значи сето тоа, но на никого не му кажуваше ниту збор. Всушност, играњето судови и истраги набргу излезе од мода и престана да му ја мати совеста на Том.

А за сето тоа време на душевни страдања Том ја ползуваше секоја минута, за да појде до малото испреплетено со решетки прозорче на затворот и тајно да му фрли на „убиецот“ разни мали утехи во вид на ситнурии за јадење. Затворот беше една мала задушлива зграда на самиот крај на градот и немаше стражари; а не беа ни потребни, бидејќи ретко по некој лежеше во неа.

Овие посети и подароци многу придонесоа за смирување на Томовата совест. Жителите на гратчето имаа голема желба Индијанецот Џо да го намачкаат со катран и да го посолат со пердуви, па да го повозат на двоколка, поради кражба на лешот, но сите се плашеа од него, како од оган и не можеше да се најде ниту еден порешителен човек што би бил водач на оваа работа, па се откажаа од таа желба. А Џо беше толку претпазлив што и двата негови искази ги започнуваше со тепањето, без да каже ниту еден збор за крадењето на трупот, што му претходеше на тепањето. Затоа на сите им се чинеше за најпаметно засега да го одложат иследувањето на тоа дело до судскиот процес.





12
ИМАШЕ УШТЕ ЕДНА ПРИЧИНА за успокојувањето на Томовиот дух од тајните грижи што го имаа опфатено. За него сега се појави нова грижа, што го заокупира целиот: Беки Тачер престана да доаѓа во училиштето! Том долго се бореше со неговата гордост, се стремеше да ја заборави помислата за неговата другарка, но не можеше. Постојано сновеше околу нејзината куќа и се чувствуваше многу несреќен. Девојката беше болна. А ако умре таа! Таа мисла просто го уништуваше. Тој не можеше повеќе да се интересира ниту за играта војна, ниту дури за играта пирати. Сета убавина на животот за него исчезна. Му остана само тагата. Ги отфрли сите негови игри. Ништо не можеше да го разоноди. Тетка Поли се загрижи сериозно и почна да го лекува на разни начини. Таа им припаѓаше на оние простодушни луѓе, кои имаат страст кон разните патентирани медицински средства, кон новоизнајдените методи на лечење и поткрепување на здравјето. Не постоеше лекарство што го немаше пробано таа. Штом ќе се појавеше некој нов начин на лечење, таа гореше од нетрпение за да направи опит, но не над себеси, бидејќи таа никогаш не боледуваше, но врз некој друг, што прв ќе ѝ дојде до рака. Таа постојано беше претплатена на разни списанија, во кои се пишуваше за здравјето и френологијата. А вообразеноста на незнаењето што смрдеше од нив беше најудобниот мирис за нејзините ноздри, не можеше да се насити од него. Сето она дрдорење за проветрувањето, па како треба да се легнува в постела, да се станува од постела, па како во која околност да се јаде, па како да се пие, па колку човек да се движи, па во каква расположба да се одржуваш, па како да се облекуваш - сето тоа за неа беше вистинско Евангелие! И никогаш не забележуваше дека тие нејзини здравствени списанија, во овој текушти месец, обично го соборуваат сето што го препорачуваа минатиот месец! Таа беше лесноверна и добра како добар ден во годината, и според тоа секогаш беше жртва на шарлатански реклами. Со помошта на такви познавања за лекувањето, таа ги лекуваше нејзините болни соседи, без да се сомнева дека таа е оној ангел што лекува.

Во тоа време беше на мода лекувањето со ладна вода. Кога ја забележа лошата состојба на Том, тетка Поли сесрдно се заложи за новото лечење. Секое утро таа го скориваше момчето во зорите, го носеше во дрвената барака и таму го облеваше со цели ведра студена вода. Потоа го бришеше со груба волнена крпа додека не се зацрвени како рак и, најпосле, го завиткуваше болниот во воден чаршав, го завиткуваше во ќебиња и го тераше добро да со испоти. Со еден збор, го мачеше толку, што на несреќниот Том „душата одвај му се држеше во телото“, според самото кажување на Том.

Па наспроти сето тоа, Том не се поправаше: напротив, секој ден стануваше сè потажен, сè попропаднат и поблед. Тетка му кон студените бањи додаде и топли бањи, киснење на нозете во врела вода и топли тушеви. Том си остануваше сè така тажен и овенат. Тогаш кон лекувањето со ладна вода се придодаде и диетата - го остави само на чорба од овес и му го залепи телото со разни фластери. Како додаток на сето тоа го колкаше секој ден со коњски дози со разни надрилекарства.

А Том малку по малку, се покори на сите тие иследувања. И тој пресврт во неговата болест ја запрепасти старата госпоѓа. Таа негова рамнодушност треба да се скрши по секоја цена. Некако во тоа време прв пат имаше слушнато за некаков си „убибол“. Веднаш набави цела аптека од тој лек. Го проба и самата, и кој беше посреќен од неа! А тоа беше жив оган, навистина во течна состојба. Па таа веднаш го напушти лечењето со ладна вода и сè друго и сета надеж ѝ беше во новиот лек. Му даде на Том едно чајно лажиче од него и возбудено почна да набљудува како ќе дејствува тоа на него. А за миг срцето пак ѝ дојде на место, а душата ѝ се успокои, бидејќи „рамнодушноста“ беше скршена. Том пројави неверојатна живост, се фрлаше, скокаше, како да беше ставен на жар.

Том разбра дека ќе треба да се разбуди. Тој почна да размислува, како да се извлече од таа напаст, и најпосле реши да се преправа дека многу му се допаѓа новото лекарство. И почна почесто да бара од тетка му да му тура од тоа лекарство, така што таа дури почна да го гали и да го моли да не ѝ досадува. На местото на Том да беше Сид, таа навистина ќе беше загрижена, но тука работата беше друга, таа тајно ја набљудуваше течноста во шишето. Навистина лекарството се намалуваше, но на старата не ѝ текнуваше дека пациентот лекува со него една дупка во подот на трпезаријата.

Еден прекрасен ден, токму кога се спремаше да истури голема доза од лекарството во дупката, кај Том се приближи црната мачка на тетката, почна да мрда и жедно да гледа кон лажичето, како да бараше и нејзе да ѝ даде да се напие.

- Нема што да се мислиш, Перо, - знам дека не ќе ти се допадне, - му рече Том. Но, Перо, така се викаше мачката, направи такво лице, со кое сакаше да каже, дека напротив, многу сака да проба и да види што е тоа.

- Навистина сакаш? - го праша повторно Том.

Перо размисли.

- Добро, тогаш, ќе ти ја дадам мојата порција, но, ако не ти се допадне, да не ми се лутиш, самиот ќе бидеш виновен.

Перо се согласи. Тогаш Том му ја отвори устата и му тури голема доза од лекарството. Штом го голтна лекарството, мачката подрипна два метра од подот, извика како Индијанец, почна да се митка низ собата, да се удира во мебелите, да турка по патот саксии цвеќиња и да прави разни пакости. Потоа застана на задните нозе и почна да танцува некаков бесен танц, виткајќи ја главата како да изразуваше лутина со бесни мјаукања. Пак почна да се врти по собата, туркајќи сè што ѝ стоеше пред неа.

Тетката Поли влезе токму во оној момент, кога нејзината галена мачка, по два неверојатни скокови, со силно мјаукање избега низ отворениот прозорец, повлекувајќи ги со себе и другите саксии со цвеќиња. Бабата, вкаменета, занемена од чудење ја гледаше таа сцена над очилата. Том се тркалаше на подот премирајќи од смеа.

- Том, што ѝ стана на мачката?

- Не знам тетко? - одвај прозбори Том.

- През целиот мој живот не сум ја видела толку дива. Од што може да побеснее толку?

- Право да ти кажам, не знам, тетко. Можеби мачките секогаш така скокаат, кога се весели.

- Што сакаш да кажеш со тоа?

Во тонот на тетката се чувствуваше нота, што не звучеше на добро. Старата се наведна и почна сомнително да ја набљудува собата, Том ги следеше нејзините движења со вознемиреност. Одеднаш тој се сети, но веќе беше доцна: дршката на лажичето што се гледаше под креветот го предаде. Тетката Поли го крена лажичето - Том се намурти и ги наведна очите; тетката го фати за уво и го чукна по главата со напрстокот.

- Како не ти е срам да го мачиш тоа несреќно животно! - извика таа.

- Јас го направив тоа од сожалување, - рече Том, - бидејќи тоа нема тетка.

- Нема тетка! Каква врска има тоа?

- Уште како има! Бидејќи мачорот кога би имал тетка таа веќе би му се нашла да му изгори сè што има внатре! Таа би му ги испржила цревата, и не би ѝ било ни малку повеќе жал како тој да е некое човечко суштество.

Тетка Поли почувствува грижа на совеста. Положбата сега ѝ се претстави во сосема подруга светлина: тоа што беше жестоко за мачорот, сигурно беше исто така жестоко и во однос на детето. Таа одеднаш стана покротка, ѝ се нажали за внучето. Таа одеднаш го погали Том по главата и кротко прозбори:

- Сето тоа беше за твое добро, Том. И не ќе речеш дека тоа лекарство не ти помогна.

Тој ја погледна право во лицето. Една одвај забележлива насмевка му се покажа на устата.

- Знам, тетко, дека сакаш да ми помогнеш. Јас исто така сакам да му помогнам на мачорот. И навистина, лекарството многу му помогна. Јас прв пат го гледам толку убаво да танцува....

- Истај ми се од пред очи, Том, додека не си ме разлутил пак. Па потруди се барем еднаш да бидеш добро дете, а лекот повеќе не мораш да го земаш.

Том дојде во училиштето многу рано пред почнувањето на часот. Сите забележаа дека последните денови е опфатен од некаков чуден настан: наместо да игра и да се бори со другарите, тој седеше до прозорецот и се потпираше. Велеше дека нешто не му е арно и навистина видот не му беше многу здрав. Очите расеано му скитаа настрана, одвреме-навреме погледнувајќи кон патот.

Неочекувано оддалеку се појави Џеф Тачер и лицето на Том блесна, но веднаш повторно се замрачи и тој тажно се заврте. А кога дојде Џеф, Том му пристапи и почна одоколу да го насочува разговорот за Беки, бидејќи се срамеше да праша направо за неа. Но Џеф не се сети во што е работата. Том гледаше и гледаше, и кога ќе се развееше некој женски фустан, секогаш срцето му се полнеше со надеж, но штом ќе забележеше дека тоа не е нејзиниот фустан, тој ја замразуваше девојката чиј беше фустанот. Најпосле престанаа да се веат фустани и нему му се смрачи пред очи, па влезе во празната училница и седна сам да се проводи и да пати. Но во тој момент уште една девојка се доближи до прозорецот. Срцето на Том му потскокна од радост. За миг тој пак се најде во дворот и почна да се дуе како Индијанец... викаше, се смееше, ги дразнеше другарите, прескокнуваше преку оградата, ризикувајќи да си ја скрши главата, одеше на две раце, со еден збор, правеше севозможни херојски подвизи - а за целото тоа време од подоко набљудуваше дали Беки Тачер ги забележа неговите усилби.

Но таа не му обрнуваше никакво внимание, дури и не гледаше кон неговата страна. Возможно ли е да не го забележала?

Тогаш тој почна да беснее околу неа - потскокнуваше наоколу со воинствени викања. Му ја грабна капата на едно дете и ја фрли на покривот, потоа се вовлече во една група ученици, кутинајќи ги сите, потставајќи им препки, а самиот се преврте паѓајќи пред носот на Беки, така што одвај не ја допре, но таа му го заврте грбот со кренато носе, и прозбори.

- Ох, чудно чудо! Некои си вообразуваат дека секој знае што, ништо друго не знаат туку да угурсузуваат!

Том се запали. Образите му се зацрвенеа. Тој бргу скокна и се прибра во класот.

Беше засрамен и потиштен.





13
ТОМ СЕ РЕШИ. Сè е свршено: тој е едно несреќо напуштено дете, кое никој не го сака на овој свет. Можеби подоцна, кога лошите луѓе ќе разберат до каде го дотераа - ќе се покаат за нивната жестокост. Тој често се трудеше да биде добар - но тие не сакаа да му помогнат. Добро, штом сите сакаат да се куртулат од него, тој ќе се отстрани, но после да не му се лутат. Да, луѓето го доведоа до очаеност, а сега му останува само едно - да стане разбојник. Немаше друг избор.

Потонат во тие горчливи мисли, тој се најде далеку надвор од градот, во полето. Училишниот ѕвонец, што ѕвонеше за попладневните часови, одвај стасуваше до неговиот слух. Помислувајќи дека никогаш повеќе не ќе го чуе тој познат звук, му се заплака. Него нарочно го избркаа надвор, осамен, во студениот мрачен свет. Тој ќе треба да се покори. Всушност, тој им проштава на бездушните луѓе. И почна неутешно да плаче.

Во тој момент, по една среќна случајност, тој на патот го сретна неговиот голем другар Џо Харпер, кој исто така беше тажен и нервозен. Изгледа дека и тој замислуваше некаков голем судбоносен план. Двајцата, значи имаа една иста мисла. Том, бришејќи ги солзите со ракавот, липајќи, му раскажа дека никој дома не го сака, дека постојано го караат и, дека решил да тргне на далечен пат и никогаш повеќе да не се врати.

- Се надевам, Џо, дека ти нема да ме заборавиш - рече тој.

Но излезе дека и Џо се канеше да му го каже истото на Том, и дури нарочно го барал со таа намера. Мајка му го тепаше дека го изел кајмакот, кајмакот што тој ни со очи не го видел. Јасно, тој просто ѝ досадил и таа сака да се куртули од него, што и да биде. Е, штом е така, му останува само едно - да загине. Господ нека ѝ даде среќа, никогаш нека не биде принудена да жали, што го избркала нејзиното дете.

Така, двајцата страдалници врвеа еден до друг оплакувајќи се и доверувајќи си ги маките. Тука тие склучија нов сојуз на пријателство, со договор: никогаш да не се разделуваат, додека смртта не ги куртули од маките на земјата.

Потоа почнаа да го изложуваат секој својот план. Џо предлагаше и настојуваше да станат пустинци и да се хранат со диви корења, да живеат во пештера, и да трпат студ, глад и секакви лишувања. Но откога го ислуша Том, тој се согласи дека многу попријатно и поинтересно е да се води живот на разбојник и затоа реши, зашто е подобро, и тој да стане пират.

На три милји од гратчето, во она место каде што Мисисипи не е поширока од една милја, има еден долгманест, тесен и шумовит остров. Едниот брег му е низок и претставуваше удобно пристаниште. Тој остров не беше населен - се наоѓаше далеку од реката, до спротивниот брег, до една густа, воопшто ненаселена шума. Тие го избраа тој таканаречен Џексонов остров. За тоа, кој ќе биде жртва на нивното разбојништво - тие и не помислуваа.

Го најдоа Хак Фин, кој веднаш им се придружи. За него сите занаети беа еднакви. Потоа, се разделија откако се договорија да се најдат на пустиот брег на реката, на две милји од гратчето, во времето што го сакаа - во полноќ. Таму, на брегот, има еден голем дрвен сплав, што треба да се прибере. Секој беше должен со себе да земе јадица и канап и нешто за јадење, што ќе треба да се земе без да биде забележано, како што му прилега на секој разбојник. Со еден збор тие се сложија за сè меѓу себе и веќе се радуваа на задоволството „дека набргу градот ќе чуе нешто ново“. Засега најважно беше и тројцата да си го држат јазикот зад заби и да чекаат.

Околу полноќ Том дојде со едно парче варена сланина и со уште разни ситнурии и се скри во густите трски на местото на средбата, Ноќта беше тивка и јасна. Моќната река спиеше како океан во време на затишје. Том почна да наслушува: во ноќта не се слушаше никаков шум. Тогаш тој претпазливо свирна. Некој му одговори на сигналот од подножјето на ритчето. Тој свирна уште два пати - пак му одговорија, потоа се чу глас:

- Кој иде?

- Том Соер, „Црниот пират“. А вие кој сте, кажете си ги имињата?

- Хаклбери Фин - „Крвавите раце“, и Џо Харпер - „Страшилиштето на морето“.

Том сето тоа го имаше земено од неговите сакани книги.

- Добро, кажете ја паролата!

Двата гласа едновремено го изрекоа со зарипнат шепот страшниот судбоносен збор, што мрачно зазвучи сред ноќната тишина:

- Крв!

Потоа, Том ја стави наземи варената сланина и тргна кон нив и во тој негов потфат ги искина алиштата. Тој можеше да врви по патеката, а не низ грмушките, но тоа не ќе претставуваше никаква опасност и тешкотија, што се толку пријатни за пиратите.

„Страшилиштето на морето“ имаше донесено исто така парче сланина, но кога ја крадел за малку ќе го фателе. „Крвавите раце“ имаше донесено неколку котлиња и многу тутун во лисје. Но, освен него никој од пиратите не пушеше и не џвакаше тутун.

„Црниот пират“ рече дека не чини да тргнуваат на пат без оган. Таа мисла беше многу умна: за кибрит тогаш во тоа време одвај се знаеше по тие места. Децата забележаа оган, што тлееше до големиот сплав на околу сто аршини од нив. Тие се приближија до таму и украдоа две гламни. Сето тоа тие го извршија со голема свеченост, постојано шушкајќи си еден на друг и викајќи „пст“, па нагло се запираа, со прстите на усни; па со рацете се фаќаа за некои измислени дршки од меч; па се наредуваат со страшен шепот непријателот само ако мрдне „да му се забие до рачката“, бидејќи „мртва уста не зборува“. Тие многу добро знаеја дека оние што работат со сплавот, одамна беа распрснати да ноќеваат во селото, или да пијат по крчмите. Но, наспроти тоа, поинтересно беше да се огради доживувањето, колку што се може со поголема церемонијалност.

И тие отпловија. Том беше командант на бродот. Хаклбери кај задното весло, а Џо кај предното. Том важно се исправи на сред сплавот, ги собра веѓите, ги скрсти рацете на градите и почна да наредува со тивок и мрачен шепот:

- Завивај! Дај го кормилото по насоката на ветрот! Така, држи! Пуштете ги платната.

Но бидејќи сплавот тивко и еднообразно пловеше кон средината на реката, сите тие команди се даваа само така, и не означуваа ништо особено.

- На кои платна плови бродот?

- На долните.

- Испрати команда да ги стегне, побрзај!

- Слушам, господине!

- Распнете ги јажињата! Ајде поживо, момчиња!

- Слушам, господине!

- Насочете го кормилото кон ветрот. Ајде, момчиња, дружно!

Сплавот ја мина средината на реката, децата го завртија во правец кон островот и откога ги кренаа веслата го пуштија да оди по течението на реката.

Длабоко молчејќи минаа покрај гратчето што спиеше. През мракот мижуркаа ретки огнови: очевидно жителите на гратчето беа веќе потонати во длабок сон, далеку од просторното водено пространство во кое се одразуваше небото, усвитено со многу ѕвезди. Никој ништо не знаеше за важните настани, што стануваа сосема близу.

„Црниот пират“, како порано, стоеше со раце скрстени на градите и замислено погледнуваше кон арената на неговите изминати страдања. Тој од сè срце сакаше - Беки да може да го види сега, како храбро се бори со брановите на грозниот океан, безстрашно ги среќава сите опасности со сурова насмевка на устата.

Навистина, беше потребен мал напор на вообразувањето, за да си претставиш дека Џексоновиот остров лежи некаде во далечните мориња зад триесет земји!

Том фрли кон неговото родно седело последен поглед, со скршено, но задоволно срце. Другите пирати исто така гледаа кон градот за последен пат. И така се беа зазјапале, што за малку ќе го изминеа островот и ќе беа однесени понатаму по текот. За среќа, навреме се разбудија од нивната занесеност и презедоа мерки. Кон два часот по полноќ сплавот се приближи кон брегот на неколку метри од она место на островот, каде што сакаа да слезат нашите морепловци. Требаше да застанат и да го пренесат багажот. Меѓу другите пљачки на сплавот имаше и едно старо платно. Пиратите го напнаа меѓу дабјето наместо шатор, што ќе им послужи за чување на продуктите, а тие решија да спијат под откриено небо, како што им прилега на вистински разбојници.

Запалија оган на околу дваесет чекори од брегот, на сред мрачната темнина во шумата, испекоа неколку парчиња од сланината и изедоа речиси половина од нивните резерви 'ржан леб. Колку убаво и колку пријатно беше да се пирува како див во таа густа шума, на тој ненаселен остров, далеку од луѓето! Тие веднаш се заколнаа дека никогаш нема да се вратат во цивилизираниот свет.

Високиот пламен на огнот им ги осветлуваше лицата и фрлаше црвеникави одблесоци меѓу стеблата на дрвјата, врз лисјата и дивото грозје, што висеше над нив како раскошен венец. Кога го изедоа и последното парче сланина и сиот ’ржен леб до трошка, пиратите со задоволство се истегнаа врз густата лединка. Навистина, до огнот беше доста топличко, но има ли нешто поромантично и поживописно од разбојничкиот оган!

- Прекрасно е тука - прозбори Џо.

- Да нè видат сега децата, нашите другари, а! - рече Том.

- Просто ќе пукнат од завист, нели Хаклбери?

- И уште како - одговори Хаклбери. - Јас сум задоволен. Подобро не ми треба. Тука никој нема ниту да те тепа, ниту да те поттуркува, ниту да те кара.

- Ваков живот дај ми - рече Том. - Утре не ќе треба да стануваш во зорите, нема да одиш на училиште, да се миеш, да се чешлаш и да правиш други слични глупости. Гледаш ли, Џо, дека е поубаво да си пират отколку пустиник! Пиратот ништо не работи, кога е на копното. А одметникот треба сè да се моли, да се моли - до досада!

- О, навистина, така е! - се согласи Џо - и јас откако обидов, се сложувам, дека е многу поубаво да бидеш пират.

- Освен тоа, сега, во наше време, малку луѓе стануваат пустиници, како во некое време. А пиратите, сега се почитувани. Пустиникот треба да спие на сувата земја, да носи облека од козина, да си ја потура главата со пепел, да стои на дожд и...

- Зошто тоа? - праша Хаклбери.

- Не знам. Знам само дека сите пустиници прават така. Изгледа дека така треба. Ете и ти, Хак, ќе го правеше истото, ако беше пустиник.

- Никогаш не би го правел тоа!

- Но не може инаку. Без тоа не може.

- Јас веднаш би избегал.

- Како што гледаш, лошо е да си пустиник.

Хак, „Крвавите раце“, не реагираше, бидејќи беше зафатен со нешто друго. Откако издлаби едно стебленце од пченка, направи нешто како лула, потоа стави на едниот крај лист тутун, го запали и почна со наслада да пушта тркалца дим. Другите пирати искрено му завидуваа на нивниот другар и тајно се заколнаа дека колку што е можно побргу и тие ќе се научат да го прават истото, како што му прилега на секој вистински маж.

- А што прават, пиратите? - праша Хак.

- О, многу забавни работи - објасни Том. - Заробуваат бродови, ги запалуваат, го собираат златото и го закопуваат во страшните пештери во нивниот остров, каде што духовите стојат на стража и ја чуваат скривницата. Потоа пиратите, ги убиваат сите, што биле на заробениот брод и ги фрлаат во водата.

- А жените ги тераат на островот - додаде Џо. - Жените тие никогаш не ги убиваат.

- Се разбира, пиратите се многу благородни, - рече Том. - А освен тоа, тие жени секогаш се убавици.

- И знаеш ли, тие носат најубави алишта - извика Џо восхитено. - Алишта накитени со злато, сребро и брилијанти.

- Кој, жените ли?

- Не, пиратите.

Хак жалосно ги погледна неговите искрпени панталони.

- Значи, јас воопшто не личам на пират - рече тој тажно.

Неговите пријатели го успокоија. Ќе дојде време и тој ќе има убави алишта, а сега како за почеток не се лоши и искинатите, иако повеќето од пиратите имаат обичај да тргнуваат на пат со поголема резерва алишта.

Малку по малку живата дискусија папсуваше. Очите почнаа да им се затвораат од умор. Лулето падна од прстите на „Крвавите раце“ и тој заспа, како измачен човек, но спокоен.

„Страшилиштето на морињата“ и „Црниот пират“ не можеа толку лесно да заспијат. Тие лежејќи тајно се молеа. Всушност, тие не беа со намера да се молат, но сепак се помолија, од страв преку ноќта да не падне на нив некој небесен гром.

Секогаш кога сакаа да ги затворат очите и да задремат, им пречеше неканетиот гостин - нивната неспокојна совест. Ги мачеше стравот дека не постапија добро кога избегаа од дома. Потоа им текнуваше за украдените залихи и така почна вистинското каење.

Навистина, тие се мачеа да се успокојат размислувајќи, дека не им е прв пат да крадат јадење - но совеста не мируваше. Најпосле тие заклучија дека да украдеш слатко не е ништо, но да украдеш сланина или други артикли, е вистинска кражба, голем грев.

И така, тие во себе решија дека додека бидат пирати, доживувањата не ќе им бидат помрачени од гнасниот порок кражбата. Тогаш совеста малку им се успокои и пиратите мирно заспаа.





14
КОГА СЕ РАЗБУДИ УТРЕДЕНТА, Том се зачуди - кај се наоѓа, зошто не е во неговата соба? Скокна уште сонлив, ги затри очите и почна да се погледнува. Најпосле, разбра во што е работата.

Одвај се разденуваше сивото утро беше свежо и ладничко, чудно спокојство и мир владееше во тивката шума. Ниту едно ливче не мрдаше, ниту еден звук не ја нарушуваше свечената тишина во природата. Капки роса, како кристали, трепереа по лисјата на дрвјата и по тревата. Од синоќешниот оган имаше останато само купчиња пепел и една танка струја дим, што се издигаше во воздухот. Џо и Хак сè уште спиеја со длабок сон. Но ете, далеку во шумата се разнесе гласот на, разбудената птица. Друг сличен глас ѝ се огласи, потоа се чу чукањето на чукајдрвецот. Малку по малку ладната сива утринска магла побеле и отсекаде почнаа да се разнесуваат звуци на живот.

Пред очите на љубопитното дете се откри прекрасната глетка на природата, што се разбудула од сонот и се зафаќа за дневната работа. Мала гасеница пролази по листот, влажен од росата, издигајќи две третини од телото и вдишувајќи воздух. „Измеруваше нешто“ - рече Том. Кога се приближи гасеницата до него, тој замолче како вкаменет. Неколку пати гасеницата сакаше да го мени правецот и Том за малку што не го изгуби трпението. Најпосле гасеницата застана, се замисли малку, потоа го исправи нејзиното еластично тело и решително залази по нозете на момчето, почнувајќи ново патување.

Том се заборави од радост; нема никакво сомневање, гасеницата му земаше мера и набргу тој ќе има нова облека, прекрасна пиратска униформа.

Ете, не се знае од каде се појави цело стадо мрави, кои трпеливо и работливо се зафатија за нивната работа. Една мрава храбро фати за нозете еден мртов пајак, пет пати поголем од неа и го понесе нагоре по стеблото на дрвото. Црвената, со бели точки бубамара се искачи на една многу опасна височина - на самиот врв на една висока трева. Том се наведна над неа и прозбори:

Бубамаро, врати се бргу дома:
ти гори колибата, а децата ти се сами.

Инсектот веднаш ги рашири крилјата и летна. И така требаше да биде: Том многу добро знаеше дека бубамара многу се плаши од пожар и многу пати ги плашел на тој начин.

Ете, по земјата кривејќи гази бумбар. Том го допре со прстот, нарочно за да види - како тоа тромо животно ќе си ја свитка ногата и ќе се преправа како да е умрено. Во тоа време се разбудија и птиците и кренаа шум и врева. Една чавка застана на дрвото точно над главата на Том и почна весело да ги дразни нејзините весели соседи. Сојката се јави како јасно сино пламенче, застана на едно гранче на неколку чекори од нашиот пират, ја заврте настрана главата и почна да ги гледа дошлаците. Сивата верверица и другата - поголемата, црвената, бркајќи се по гранките, одеднаш застанаа и зачудено се загледаа во децата; изгледа дека тие диви ѕверчиња никогаш немаа видено луѓе и затоа не знаеја - дали да се плашат или не.

Целата природа се разбуди и оживе. Долгите сончеви зраци се пробија низ густите лисја, а шарените пеперуги уште повеќе го оживеа веселиот пејзаж.

Том ги разбуди другите пирати, кои веднаш скокнаа. Не помина ниту една минута, а момчињата веќе се соблекоа и се плискаа во прозрачната вода на белиот песочен брег, нуркаа и се бркаа еден со друг. Тие воопшто не тагуваа за нивниот роден град, што мирно дремеше од другата страна на широката, величествена река. Преку ноќта струите им го беа однесле сплавот, но тоа никако не ги огорчи, напротив, тие се израдуваа: - сега, кога нема превозно средство, мостот меѓу нив и цивилизираниот свет беше уништен.

По капењето, тројцата се вратија во нивниот логор свежи, радосни и изгладнети како волци. Огнот повторно пак пламна. Хак наблизу откри извор чиста и бистра како солза студена вода. Пиратите си направија чаши од широки оревови лисја и им се стори дека таа пијачка е многу вкусна, и убаво може да го замени кафето. Додека Џо ја сечеше сланината за ручек, Хак и Том најдоа удобно место на брегот на реката и ги фрлија јадиците. Немаше потреба да чекаат многу. Џо не ни успеа да се заврти, кога веќе неговите другари се вратија со неколку прекрасни шарани, две бели риби и една мала штука - со еден збор - храна за цело семејство.

Ја испржија рибата со сланината и останаа просто зачудени: никогаш во животот риба не им се сторила толку вкусна. Тие знаеја одамна дека слатководната риба станува повкусна, ако ја испржиш веднаш откако ќе ја извадиш од вода. Освен тоа, тие не го зедоа предвид уште и тоа дека проведената на чист воздух ноќ, капењето и гладот - сето тоа многу придонесува за јадење.

Откако се најадоа, пиратите легнаа да се одморат на сенка. Хак го запали лулето. Потоа и тројцата тргнаа во експедиција, за да ја испитаат околината. Тие почнаа весело да се провлекуваат низ густежот, пробивајќи си пат низ грмушките и дивите лози, што ги обвиваа стеблата на дрвјата и се спуштаа од гранките надолу како прекрасни венци. Понекаде среќаваа прекрасни полјанки, искитени со цвеќиња.

По патот пиратите најдоа многу убави и забавни работи, но ништо немаше што особено би ги изненадило. Тие се убедија дека островот е три милји долг и четири широк, и дека се одделува од континентот со еден тесен канал, широк најмногу стотина јарди. Пиратите ја исползуваа слободата за да се капат во тој канал речиси секој час, така што времето им помина незабележано до доцна попладнето, кога се вратија во логорот.

Тие беа многу гладни за да чекаат да уловат нова риба, затоа со апетит се нафрлија врз студената сланина. Потоа тројцата се оптегнаа под сенка врз тревата, за да си позборуваат. Но разговорот не им одеше и набргу сосема замре. Тишината што ги окружуваше, величественото спокојство што владееше во шумата, чувството на осаменост - сето тоа неблагопријатно дејствуваше врз умот на младите разбојници. И тие се замислија. Некаде тешка тага се вовлече во нивните срца. Набргу таа беше многу видлива. Немаше сомневање - малечките мислеа за дома. Дури и Фин, „Крвавите раце“, и тој мечтаеше за урнатите куќички во задниот двор и за празните свињски кочини. Но сите тајно се срамеа од нивната слабост и ниту еден не се осмелуваше да каже гласно што го мачи.

Настапи грозно, длабоко молчење. Одеднаш глувите звуци повторно зататнија и некакви удари се разнесоа над реката.

- Што значи тоа? - извика Џо.

- Не знам, право да кажам, не знам! - одговори Том шепотејќи.

- Тоа не е грмење, а нешто друго - рече Хак.

- Слушај, престани да дрнкаш.

Помина една минута, што им се стори цела вечност, и пак глувото тупотење ја наруши величествената тишина.

- Да одиме да видиме што значи тоа.

Децата скокнаа и се затрчаа кон оној дел на брегот, од каде што се гледаше градот. Откога ги разгрнаа грмушките, тие почнаа да набљудуваат. Малото бротче што служеше за врска меѓу едниот и другиот брег, тивко пловеше по реката. Широката палуба беше полна со луѓе. Многу чунови сновеа назад-напред, но не можеше да се разбере што прават.

Одеднаш на крајот на бротчето се покажа бел дим, се распрсна, а потоа се разнесе нагоре, како бел облак, и глув топот се разнесе над водата.

- Сега знам во што е работата! - извика Том, - Некој се удавил!

- Изгледа! - потврди Хак. - Минатата година го правеа истото, кога се удави Бил Тернер: стрелаа со пушка над водата за да го натераат телото да исплива на површината, потоа фрлаа во водата парче леб - велат дека лебот се запира таму, каде што има удавен.

- И јас сум чул за тоа - рече Џо - но не можам да разберам, како може лебот да направи такво чудо.

- Многу просто - рече Том. - Изгледа, дека му бајат пред да го пуштат во водата. Се разбира, така треба да е, инаку не може ни да биде.

Другарите се согласија дека Том зборува сосема основано, инаку откаде едно обично парче леб, небаено, би можело да се однесува како умно суштество и уште да биде кадро да изврши толку важна порака!

- Гледаш, интересно е да сме сега таму! - извика Џо.

- И јас сакам да сум таму - одговори Хак. Сè би дал за да научам кој се удавил.

Децата замолчија и пак почнаа да наслушуваат. Одеднаш една сјајна мисла му дојде во главата на Том.

- Браќа! - извика тој. - Ние сме тие удавените!

Во тој момент тие се чувствуваа како вистински херои. Каква слава! За нив жалат, ги бараат, тажат по нив, пролеваат солзи! Си споменуваат колку беа несправедливи кон тие кутри деца, трпат каење, грижа на совеста. А, што е најубаво, тие што ги нема, сега се предмет на разговори во целиот град, не само во целиот град, но се предмет на завист на сите другари, поради тоа, што одеднаш станаа прочуени. Тоа беше прекрасно! Само за тоа се исплатува човек да стане пират.

Кога се стемни, бротчето се врати кон неговата вообичаена работа, а чуновите се изгубија. Пиратите се вратија, ликувајќи, назад кон нивниот логор. Тие беа радосни од нивната слава и од грижите, што му ги создадоа на целиот град.

Пак уловија риба, ја испржија и вкусно се навечераа. Потоа почнаа да се прашаат - како ли зборуваат за нив? Во нивната фантазија се редеа слики на општо неспокојство и тревога: тоа им се стори многу убаво и привлечно. Но колку што се згуснуваше ноќта, толку повеќе пиратите ја смалуваа зборливоста, седеа мирно и расеано гледаа во огнот - беше јасно дека мислите им летаат далеку.

Првата привлечност на новоста беше исчезната. Том и Џо не можеа да ја истераат од себеси мислата за нивните блиски, на кои целата оваа историја не им се чини толку весела и забавна. Во срцата им се разбуди жал, тие се почувствуваа виновни и несреќни. Крадешкум почнаа тешко да воздивнуваат. Џо дури направи прв обид за да потсети - дали не е време да се вратат во цивилизираниот свет.

Том почна да се смее, Хак, како слободен човек беше на страната на Том, и Џо побрза да си го повлече зборот за да не го обвинат дека тагува за дома. И така, првиот обид за враќање беше задушен во неговиот зародиш.

Настапи ноќта. Хак почна да дреме и набргу се слушна неговото ’ркање. Му се придружи и Џо. Том лежеше некое време неподвижен, поткревајќи се по малку за да ги набљудува другарите. Потоа се исправи на колена и почна нешто да буричка во тревата при слабата светлост на огнот. Кога најде неколку парчиња бела и танка кора свиткани како труба, избра две најпогодни, седна до огнот и со мака напиша на нив нешто со црвен молив. Едно од парчињата тој го вовлече во неговиот џеб, а другото му го стави на Џо во капата, заедно со неколку од најскапоцените негови ситнурии - меѓу кои беа парчето креда, гуменото топче, три куки за јадица и едно друго топче од „кристал“. Потоа тој почна претпазливо да се провлекува на прсти меѓу дрвјата, додека се оддалечи на доволно растојание, така што другарите да не можат да го слушнат. Тогаш тој се впушти да трча колку што може накај песочниот брег.





15
ПО НЕКОЛКУ МИНУТИ Том веќе беше во вода до колена и се провлекуваше кон брегот на Илиноис. Пред уште да му стаса водата до појас, тој веќе го имаше изминато половината пат. Струјата не му позволуваше да оди понатаму по дното, и мораше да плива. Тоа и го направи: се фрли и почна да ги плива другите стотина јарди, борејќи се со струјата, што го носеше надолу многу побрзо отколку што мислеше. Сепак, со големи маки, тој стаса до брегот, избра едно ниско место и излезе на суво. Проверувајќи во џебот на палтото, дали парченцето кора е на место се стрча низ шумата покрај градот. Од алиштата му течеше вода. Кон десет часот тој стаса до една мала лединка, точно спроти градот и го виде бродот, што беше застанал под сенките на дрвјата до високиот брег.

Небото беше заѕвездено. Наоколу владееше благодетна тишина. Том се искачи по стрмниот брег, претпазливо обѕирнувајќи се наоколу, потоа пак влезе во водата, поплива неколку чекори, го фати јажето што беше врзано за кормилото на бродот, и притиснувајќи се во дното на чунот, почна да чека, не смеејќи да дише. Најпосле, заѕвони ѕвонецот и познатиот глас даде заповед за тргнување. По една минута котвата се крена од дното, ја прибраа на палубата и патувањето започна. Том многу се радуваше на успехот на таа негова постапка и за тоа што стигна точно навреме. Тој знаеше дека тоа е последното возење на бродот таа ноќ. Така минаа десетина-петнаесет минути, тркалата на бродот престанаа да работат. Том претпазливо скокна од чунот, поплива во темнината и излезе неколку метри по струјата, за да не сретне некого. Потоа по глувите улички на гратчето, тој бргу се најде до задниот двор на куќата од тетка му. Внимателно се префрли преку оградата, пристапи до прозорецот и погледна во собата, каде што уште светеше. Таму седеа тетка Поли, Сид, Мери, мајка му на Џо Харпер и зборуваа.

Том се приближи до таа врата и почна полека да ја притиска кваката, потоа полека ја турна напред. Вратата се отвори и закрца. Најпосле отворот беше доволен, за да може Том да се провлече низ неа. И тој го направи тоа на колена, ја подаде првин главата и пролазе.

- Зошто така се вее пламенот на свеќата? - неочекувано рече тетка Поли.

Том побрза со лазењето.

- Се разбира дека ќе се вее, вратата е отворена - продолжи тетката. - Од некое време овдека стануваат необични работи! Сид, оди затвори ја вратата.

Том одвај успеа да се скрие под креветот. Тука тој легна да се одмори малку, потоа полази уште понатаму, додека стаса до местото од каде што сосема можеше да ја фати ногата на тетка Поли.

- И така, велам, - го продолжи тетката прекинатиот разговор, - тој не беше лошо дете, а само - беше многу немирен. Малку брлив, малку непослушен, му се играше како на ждребе. Но срцето му беше многу добро, многу добро. - И старата жена се расплака.

- Исто како и мојот Џо! - рече госпоѓа Харпер. - Вечно се шегува, вечно не мирува, но какво срце, какво златно срце, просто не можам да ви го опишам! Прости ми Господи, вчера го натепав дека го изел кајмакот, а тој не беше виновен - јас сама го фрлив низ прозорецот, бидејќи беше скиснат. А сега, сега веќе, никогаш да не можам да го видам, моето кутро, огорчено детенце. И госпоѓата Харпер заплака толку тажно, што срцето да те заболи слушајќи ја.

- Јас мислам дека на Том сега му е убаво на небото, - се вмеша во разговорот Сид. - Но ако беше малку попослушен, кога беше жив...

- Не сакам ниту еден лош збор да се каже за моето кутро детенце. Том, сега кога веќе го нема на овој свет! Господ ќе се погрижи за него, нема потреба да си го тураш носот. Ах, госпоѓо Харпер, како ќе живеам без него! Тој беше мојата утеха, иако, право да си кажам, често ме лутеше и го плашеше моето старо срце.

- Господ дал, господ зел! Благословено да е името на Господ! Но колку е тешко, колку многу е тешко! Минатата сабота мојот Џо свирна со труба зад мојот грб така неочекувано, што јас за малку што не умрев од страв. А јас му удрив една шлаканица, така што падна наземи. Можев ли да претположам дека толку брзо... Ах, сега да го направи истото, ми се чини дека ќе го бакнам!

- Да, да, ја разбирам вашата жалост, госпоѓо Харпер, сосема ја разбирам. Вчера, знаете ли, мојот Том, ја напои мачката со лек, и таа за малку што не побесне. А јас, грешната, го чукнав по главата со напрстокот. Кутрото мое дете! Сега тој веќе не знае за никакви таги и јадови. Ах, последните зборови му беа упатени кон мене.

Тој спомен старата госпоѓа не можеше да го издржи: гласот ѝ затрепери и ѝ се изгуби. А Том под креветот исто така пролеа неколку солзи, но повеќе од жал кон себе. Тој слушаше како липа и Мери, зборувајќи по некој нежен збор за слава на загинатиот.

Том веќе разбра колку е ценет. Но, покрај тоа, тагата на тетка му толку го растрои, што тој беше готов да излезе од под кревет и да ја прегрне. Тој театрален ефект му се стори многу привлечлив, но тој се воздржа и продолжи да лежи мирно и тихо.

Долго Том го прислушнуваше разговорот. Од одделните зборови, што можеше да ги чуе, тој заклучи дека во почетокот мислеле оти децата се удавиле капејќи се, но после, кога разбрале за крадењето на сплавот и тоа што се зборувало меѓу децата, дека тие имале намера да прават нешто - „набргу градот ќе чуе за нас нешто ново“ - разбрале дека децата отпловиле со сплавот и застанале некаде по текот на реката. Но, околу ручек сплавот бил најден, запрен до брегот на Мисури, на околу пет-шест милји под градот, и секоја надеж се изгаснала. Очебијно, децата се удавиле, инаку гладот ќе ги натераше да се вратат дома приквечерината, ако не и порано. А телата не можеле да им ги најдат за тоа што се удавиле во средината на реката. Инаку децата, што знаеле добро да пливаат, сигурно би се довлечкале до брегот. Денеска е среда, ако не ги најдат до недела - значи сè е свршено. На утринската неделна литургија ќе се молат за спокојство на нивните души.

Том се стресе.

Најпосле госпоѓата Харпер стана да си оди и липајќи, тргна кон вратата. Но одеднаш, водени од ист нагон, двете ожалостени жени летнаа една кон друга, прегрнувајќи се, поплакаа така некое време за да се утешат, колку толку, па се разделија, Тетка Поли беше необично нежна со Мери и Сид, кога се разделуваше со нив пред спиење. Сид подлипнуваше, а Мери излезе целата облеана во солзи.

Тетка Поли падна на колена и почна да се моли за Том, така трогателно и со таква неизмерлива љубов во секој збор, во секое треперење на нејзиниот старечки треперлив глас, така што Том пак не можеше да издржи, а да не се расплаче.

Долго требаше да чека додека да заспие старата жена - тетка Поли неспокојно се вртеше во постелата и воздивнуваше. Најпосле таа заспа со неспокоен сон, лесно потплачувајќи во сонот.

Тогаш Том излезе од под креветот, се приближи до заспаната жена и се загледа во неа, затскривајќи го пламенот на свеќата со раката. Срцето му се топеше од жалост. Тој ја извади од џебот свитканата дрвена кора и ја поднесе до пламенот на свеќата, но нешто го запре и тој се воздржа. Лицето одеднаш му светна, изгледа дека најде најсреќно решение за своите сомневања: грижливо ја стави кората назад во џебот, се наведна над тетка му, ја бакна во старите усни и бргу излезе од собата, затворајќи ја вратата.

Том се врати на претходното пристаниште, не најде таму никого и смело се качи на бродот, знаејќи дека во тоа време таму е само стариот ложач, кој одамна спие како претепан. Откако го одврза полека малиот чун, тој седна во него и тивко почна да весла нагоре по текот на реката. Кога отплови на растојание од една милја од градот, тој го стегна веслото, ја пресече реката попреку и без мака го насочи чунот кон пристаништето - таквото патување за него беше нешто обично. Многу сакаше да го присвои чунот, помислувајќи дека штом пиратите присвојуваат цели бродови, зошто тој да не присвои барем еден чун. Но сепак, го задржуваше тоа, што ќе почнат да го бараат и благодарение на тоа, можат да им влезат во трагите на бегалците.

Тој излезе на брегот и се скри во шумата, каде што седна да се одмори, правејќи тешки усилби за да не заспие. По неколку минути стана и тргна понатаму.

Ноќта веќе изминуваше, почна да се разденува, кога Том стигна до брегот спроти нивниот остров. Повторно застана и почна да чека. Кога излезе сонцето и ја позлати со зраците величествената река, тој се фрли во водата. Бргу стаса до островот во неговите водени алишта и кога се приближи до логорот го слушна гласот на Џо, кој велеше:

- Не, Том не е таков да нè излаже - убеден сум дека ќе се врати. Тој не е способен да биде дезертер - тоа би било срамно за еден пират, а Том има амбиција да биде вистински пират. Изгледа дека отишол некаде по работа. Само, ме интересира каква е таа работа.

- Сепак, тие работи се веќе наши, нели?

- Не сосема, Хак. Треба да почекаме. Па ако не се врати за ручек, тогаш да ги земеме.

- А еве го, се врати! - извика Том, исправајќи се величествено во логорот.

Неговото доаѓање предизвика силен драматичен впечаток.

Веднаш беше приготвен раскошен појадок од пржена риба и сланина. Тие почнаа да јадат со волчји апетит. Том раскажуваше за неговите доживувања таа ноќ, украсувајќи ги. Слушајќи го, целото друштво се почувствува голем херој. А Том, на кој очите веќе му се затвораа од умор, легна под сенка со намера да поспие до ручек, а другите пирати се приготвија да ловат риба и да го иследуваат непознатиот остров.





16
ПО РУЧЕКОТ целата дружина се упати кон брегот на лов по јајца од желки. Децата одеа, забивајќи ги стаповнте во песокот. Таму, каде што местото им се гледаше помеко, тае застануваа, клекнуваа на колена и почнуваа да копаат со раце. Понекогаш од една дупка вадеа по педесет-шеесет јајца, округли, бели, малку помали од орев.

Таа вечер тие имаа за вечера пржени јајца. Другата резерва од јајцата тие ја сочуваа за следниот ден.

Во петокот по појадокот тие измислија нова и интересна разонода - да нуркаат и да скокаат во водата на плиткото, да се бркаат еден со друг. Тие де си плискаа вода во лицата, де почнуваа да се борат, и играта свршуваше со тоа, што и тројцата со испреплеткани раце и нозе летаа со главите надолу во водата, а кога паѓаа таму, се прскаа, се смееја и се тресеа како накиснати кучиња.

Кога ќе се наситеа од играњето, пиратите излегуваа од водата, се тркалаа по сувиот топол песок, се закопуваа во него, потоа пак повторно се фрлаа во водата и повторно почнуваше истата игра. Најпосле им текна да нацртаат на песокот еден круг и направија циркус. Трупата се состоеше од три кловнови, бидејќи ниту еден од тројцата не сакаше да се откаже од таа славна улога. Потоа, немирните деца ги извадија нивните топчиња и почнаа да играат разни игри што ги играа во училиштето, додека најпосле и тоа не им досади. Тогаш Џо и Хак пак отидоа да се капат, но Том повеќе не смееше - тој забележа дека играјќи му се скинале презрамките, на кои имаше прицврстено неколку ѕвончиња. Тој се чудеше како не му се фатила ногата, што пливала без таа волшебна амајлија. И тој не смееше да влезе во водата, додека не ги најде ѕвончињата, а за тоа време неговите другари се изморија и излегоа на брегот. Пополека, пиратите се распрснаа на разни страни и замислено почнаа да гледаат кон широката река, што се простираше пред нив, и кон родниот град, огреан од зраците на јасното сонце. Том расеано го пишуваше врз песокот со палецот на десната нога зборот „Беки“. Кога се освести, тој брзо почна да го брише тоа, што го имаше напишано, и се лутеше што ја покажува неговата слабост. Наспроти тоа, тој пак го напиша истото, бидејќи не можеше да се совладее. Потоа го избриша напишаното и за да се оттргне од таа мисла, бргу ги викна другарите.

Но Џо сосема сериозно беше духовно скршен - никако не можеа да го утешат. Тој толку тагуваше за дома, што не постоеше сила повеќе да ја поднесува таа тага. Тој постојано плачеше. Хак исто така беше тажен. И на Том срцето му се виткаше не помалку отколку на другите, но тој се стремеше да не го покаже тоа. Тој имаше една тајна, што не сакаше да ја предаде, но немаше што да се прави - ако не им помине лошото настроение ќе мора да ја подели тајната со другарите. И тој нарочно рече со весел глас.

- 3наете ли што, деца? На нашиов остров, изгледа имало вистински пирати. Се обложувам дека тука некаде има закопано богатство. Како ви се чини, одеднаш ако најдеме ’рѓосан сандак, полн со злато и сребро, а?

Но таа негова мисла не побуди никаков интерес. Никој не му одговори ниту со еден збор. Том се обиде да каже уште неколку измислици, за да го ободри паднатиот дух на неговите пријатели, но сè беше залудно. Џо копаше со прачка во песокот, но сè беше доста мрачно.

- Другари, - прозборе најпосле тој, - време е да го оставиме сево ова. Сакам да се вратам дома. Тука е многу досадно.

- Доста, Џо, ќе навикнеш, - се обиде да го убеди Том. - Помисли само, колку убаво ловиме риби тука.

- Не ми требаат никакви риби. Сакам да си одам дома.

- Не, Џо, каде ќе можеме толку славно да се капиме, како тука?

- Никој кога не ни го забранува, капењето не ми е пријатно. Сакам да си одам дома - а вие, како што сакате.

- Види го, бебето! Му станало тешко без мајка му!

- Да, се разбира, мачно ми е. И тебе ќе ти беше мачно, да имаше мајка. Колку што сум јас бебе, толку си и ти.

Џо почна да плаче.

- Добро, бебето нека си оди кај мајка си, така ли е, Хак? Ние остануваме.

Хак пробрбори едно „да“ со нерешителен тон.

- Останете, со вас не вреди да се зборува! - извика Џо станувајќи.

Потоа налутено се дрпна и почна да се облекува.

- Никој и не те моли, - му рече Том. - Оди си! Нека ти се смеат... Нема што, одличен пират! Ние со Хак не сме бебиња. Ќе останеме тука, нели, Хак? И без него ќе поминеме.

Но во душата Том не беше спокоен, бидејќи забележа дека Џо брзо се облекува, налутено, без да прозбори ниту збор. Освен тоа, беше непријатно да се гледа со какво внимание Хак ги следи сите движења на Џо и само молчи. И ете, без да си земе создравје, Џо полека се оддалечи кон брегот на Илиноис. Срцето му се стегна. Тој погледна кон Хак. Овој пат тој не можеше да го издржи прашалниот поглед и ги наведна очите.

- И јас сакам да си одам, Том, - започна тој кротко. - Тука станува досадно. А сега, без Џо, ќе биде уште полошо. Ајде да си одиме, Том.

- Никогаш! Можеш да си одиш, ако сакаш. Јас останувам.

- Слушај, Том, подобро е да се мавнеме оттука.

- Прекрасно. Оди си, кој те запира.

Хак почна да си ги збира парталите.

- Размисли убаво, Том, - му рече тој. - Ние ќе те почекаме на брегот.

- Ќе треба многу да чекаме.

Хак жално се оддалечи. Том погледна до него - сакаше засекогаш да ја фрли неговата гордост и да се пушти по пријателите. Но тој сè уште се надеваше дека Џо и Хак ќе застанат и ќе размислат. Но тие тивко продолжуваат да одат напред, без да се завртуваат.

Одеднаш Том почувствува дека ќе му биде многу страшно и тешко сам во овој пуст остров. Ја совладеа гордоста и се спушти по пиратите, викајќи колку што може:

- Почекајте, почекајте! Ќе ви кажам нешто.

Двајцата застанаа и се завртеа кон него. Кога ги стаса, Том им ја раскажа неговата тајна: од почетокот тие слушаа надуено, но после откога ја разбраа смислата на целата игра, извикаа од радост.

- Тоа е прекрасно! - рекоа тие. - Зошто порано не ни го кажа тоа. Никој не ќе помислеше да си оди.

Том им даде некој предлог, но всушност тој се плашеше и тој проект да не биде во состојба да ги задржи неговите другари. И затоа реши да го искористи како последна крајност.

Децата весело се вратија назад, се зафатија повторно за нивните игри и през цело време зборуваа за прекрасниот план на Том, чудејќи се на неговата генијалност.

По вкусниот ручек, што се состоеше од јајца и риба, Том изјави дека има намера да се научи да пуши. Џо радосно ја прифати таа мисла - и тој може да проба. Хак и на двајцата им направи по едно луле и ги наполни со тутун. Тие порано пушеа цигари од лозови лисја, но тие само го штипеа јазикот и не беа од таков тутун, од којшто пушат возрасните.

И тројцата безгрижно легнаа мешечки на земјата, потпирајќи се врз лактите, пуштајќи големи кругови дим. Тутуновиот вкус им се стори многу непријатен; но и покрај тоа, Том рече:

- Па, многу било лесно да се пуши! Да знаев, одамна би почнал.

- И јас исто така, - се сложи Џо. Многу проста работа.

- Колку пати гледајќи ги луѓето како пушат, сум си велел: „Ох, колку сакам и јас да можам да пушам“, но никогаш не сум мислел дека веќе можам, - рече Том. - Така ли е, Хак? Неколку пати сум ти велел?

- Се разбира, неколку пати, - потврди Хак.

- Еднаш, паметиш, ти го реков тоа кога игравме околу кланицата. Таму беа уште Боб Тенер, Џони Милер и Џеф Тачер. Паметиш ли?

- Да, да, тоа беше токму истиот ден, кога ја загубив белата топка. Или не, тоа беше претходниот ден.

- Ми се чини дека можам да пушам до утре, - рече Том. - Воопшто не ми се повраќа.

- И мене исто така. Но, Џеф Тачер кој знае дали би можел?

- Никако! Од две повлекувања ќе му се заврти во главата. Само нека проба, па ќе видиме.

- Ох, кај се сега другарите да нè видат! Ќе биде весело!

- Да... Само слушајте, деца, никому ни збор, додека не навикнеме како што треба. А кога ќе се начиме, јас ќе дојдам кај тебе и ќе ти речам: „Џо имаш ли луле? Многу ми се пуши“. А ти ќе ми одговориш: „Да, го имам старото луле и уште едно поново; но лошо е тоа, што тутунот не ми чини“. А јас ќе ти кажам: „Ништо, само да е серт“. Тогаш и двајцата ќе ги извадиме лулињата и ќе запушиме, како ништо да не било. И после ќе гледаме, какви сурати ќе направат.

- По ѓаволите, колку весело ќе биде. Ох, побргу да ги збуниме!

- А после ќе им раскажеме дека сме научиле да пушиме кога бевме пирати. И тие ќе пукнат од завист.

- Се разбира.

Но одеднаш живиот разговор стивна, стана несврзан, прекинуван од долги паузи и непрестајно плукање. Како сите жлезди во устите на децата да им се претворија во извори, така што уште не ја исплукале насобраната плуканица, таа повторно навалуваше во устата и, наспроти сè, предизвикуваше достојано гадење. Двајцата новајлии побледнаа како крпи: просто жал да ти е да ги гледаш. Лулето падна од ослабените прсти на Џо. Истото се случи и со лулето на Том.

Најпосле, Џо прозбори со ослабен глас:

- Сум го загубил некаде ножот, ќе треба да одам да го побарам.

- И јас ќе ти помогнам - рече Том одвај разбирливо. - Ти оди на таа страна, а јас ќе побарам на оваа. Не, Хак, не е потребно да идеш со нас, ќе можеме и без тебе.

Хак требаше да остане тука. Тој чекаше половина час, најпосле му досади и отиде да ги бара другарите. И ги најде во шумата, многу далеку еден од друг, И двајцата беа многу бледи и сонливи. Но искусниот Хак се сети дека сега веќе им е полесно и дека се ослободиле од една голема тешкотија во стомакот.

За вечерата и двајцата нови пушачи беа молчеливи. А кога Хак го наполни неговото луле и се канеше да им предложи и на другите да запушат, тие рекоа, дека нема потреба - нешто не им е добро, сигурно се прејале денес на ручек.

Околу полноќ, Џо се разбуди и ги разбуди и другарите. Воздухот некако беше тежок, задушлив. Децата се собраа на куп и се свиткаа до огнот, иако и без тоа беше доста жешко во таа неподвижна атмосфера. Тие седеа тивко, молчејќи - како да чекаа нешто. Надвор од светлиот круг на огнот, сè беше потонато во густ мрак. Одеднаш болсна слаба треперлива светлина, ги осветли за миг зеленилата на дрвјата и се изгуби. Потоа болсна друга, веќе малку посилна, после уште неколку, по кое слаб гром се разнесе по шумата. Децата почувствуваа како некое дишење да ги допре: тие се исплашија, помислувајќн дека над нив поминал шумскиот дух. Настапи тишина. Одеднаш силен болскот ја осветли шумата, стана светло како преку ден: секоја тревка се познаваше сосема јасно. Во силната светлина на секавицата се појавија три бледи, силно исплашени лица. Глувиот татнеж на громот загрме по небото и замре, губејќи се во далечината. Дувна студен ветар, што ги расшуми лисјата на дрвјата и го растури пепелот на огнот. Повторно една силна светлост ја огреа шумата, придружувана од глувиот татнеж, од кој на децата им се чинеше како врвовите на дрвјата да им паднале врз главите. Исплашени, тие се притиснаа уште посилно еднододруго. Јадри капки дожд зачукаа по листовите на дрвјата.

- Побргу, деца, во колипката! - командуваше Том.

Тројцата скокнаа во темнината, почнаа да се сопинаат од ќутуците и стеблата на дивите лози. Свирепиот ветар свиреше и бучеше од шумата. Секавици болскаа постојано, речиси непрестајно, секогаш придружувани со силен грмеж. Набргу почна да врне како од крбла, а разбеснетата бура дождот почна да го плиска на земјата во вирчиња. Децата си викаа нешто едно на друго, но виењето на ветерот и ударите на молњата сосема им ги заглушуваа гласовите. Сепак, некако тие се заштитија во колибата, возбудени, исплашени, изводенети до коски. Добро што беа тројца - сепак, не беше толку страшно. Тие не можеа да зборуваат, зашто старото платно тропаше безмилосно, а да не зборуваме за шумот и бучењето на бурата.

Бурата сè повеќе и повеќе се засилуваше. Одеднаш платното се откачи од буката и ветерот го однесе. Децата се фатија за раце и се повлекоа паѓајќи, сопинајќи се - кон стариот даб на брегот на реката. Ураганот беснееше со сета сила. Секавици непрестајно ги браздеа облаците, сите предмети на земјата се гледаа јасно, без никаква сенка. Дрвјата што се тресеа, надојдената река, покриена со бела пена, снопови дожд, мрачните сенки на другиот брег - сето тоа се гледаше нејасно преку прозрачната завеса на дождот. Одвреме-навреме, по некое огромно дрво паѓаше во борбата со стихијата и со тресок ги потиснуваше гранките на соседните дрвја. Грмењето се повторуваше толку често, како топовски грмежи на некоја канонада.

Најпосле бурата стана толку свирепа, што на сите им се чинеше дека ете сега ќе го раскине островот на парчиња, ќе го запали и ќе го удави во врвовите на дрвјата - ќе го избршне од лицето на земјата и ќе ги убие сите живи суштества на него. И сето тоа, одеднаш, во еден миг.

Тешко им беше на бездомните деца во таа страшна ноќ!

Најпосле жестоката војна стивна; силите на судрените војски почнаа малку по малку да се оддалечуваат. Грмењето почна да станува сè послабо и поглуво - додека најпосле во природата дојде до спокојство.

Пиратите се вратија на местото, каде што беше нивниот логор, сè уште исплашени и возбудени од преживеаниот страв. Колку беа поразени и наедно благодарни на среќната судбина кога видоа дека огромната смоква, под чии широки гранки обично се криеја преку ноќта, е турната наземи: врз неа имаше паднато гром. Каква среќа, што не биле таму, кога се случи катастрофата.

Во станот сè беше залеано со потоци вода, како и огнот. Пиратите се покажаа како безгрижни и ветрогони, зашто немаа земено никакви претпазливи меркк во случај на дожд. Тоа беше многу лошо, бидејќи и тројцата беа изводенети и измрзнати. Тие силно почнаа да се оплакуваат од таа несреќа, кога одеднаш Хак забележа дека огнот уште тлее под дебелиот пласт пепел во огништето - на она место, каде што гредата не се допираше до влажната почва и не беше наводенета. Пиратите почнаа енергично да ги дуваат искрите што тлееја и со помош на суви гранчиња и лисја, извадени од под гредата, најпосле успеаја да го запалат огнот. Потоа натрупаа купчиња дрва и повторно станот им се осветли од весели пламења, низ кои срцето само од гледање се топлеше и се радуваше. Откога ги исушија водените алишта, вечераа и до утрото останаа покрај огнот, во разговор за нивните чудни ноќни доживувања. Наоколу немаше ниту педа суво место, каде што би можеле да легнат и да поспијат.

Сонцето изгреа. Дремка ги опфати децата: тие отидоа на песокливиот брег и си легнаа да си поспијат. Но набргу сонцето почна силно да пече, тие станаа мрзливо и почнаа да си приготвуваат појадок.

И тројцата чувствуваа некаков замор, слаби болки во крстовите и сè онаа иста неподнослива тага за родната куќа. Том ги забележа сите тие тревожни знаци, и почна да се грижи до колку му е возможно да им ја подигне расположбата на раскиснатите пирати. Но тие не сакаа да слушнат за тоа, што тој им го предлагаше: да играат циркус, со топчиња, да се капат - сето тоа одамна им беше досадило.

Тогаш тој им спомена за неговата тајна и тоа донекаде им го подигаа паднатото настроение. Тој го искористи тоа и им предложи нова игра - за миг да заборават дека се пирати и привремено да се превртат во црвенокожи Индијанци. Таа мисла им се допадна. За неколку секунди тие се разделија, ги намачкаа телата со разни белези од црна кал, се нашарија како кожа на зебри. Се разбира, и тројцата беа водачи на племиња и се вдуштија во шумата да го напаѓаат англиското население. Потоа се разделија на три непријателски племиња. Почнаа да се нафрлаат еден на друг од заседа со страшни воинствени извици, убивајќи и дерејќи им ги кожите на илјадници непријатели. Тоа беше еден крвопроливен ден и сите останаа многу задоволни.

Кон ручек децата се вратија во логорот, изгладнети и среќни. Но ете искрсна една тешкотија: непријателските Индијанци не можеа да седат на една иста трпеза, ако не го испушат лулето на мирот, што значи дека склучиле примирје. Друг излез немаше. Двајца од Индијанците тажно жалеа, зашто не останаа пирати. Но, немаше што да се прави, сакале или не, тие требаше да пуштат кругови дим, бидејќи лулето се даваше од рака на рака, согласно со примениот обичај.

Но каква беше нивната радост! Овој пат тие веќе можеа да пушат малку, без да има потреба да одат потоа, да го бараат загубениот нож! Навистина, и сега малку им се лошеше, но не толку, како првиот пат - речиси да се разболат.

Се разбира, тој утешувачки напредок ги поттикна за понатамошни напори. По ручекот тие почнаа грижливо да го практикуваат новиот занает и тоа со полн успех. Благодарение на тоа, целата вечера помина неверојатно весело. Тие се радуваа и се гордееја со нивната нова придобивка, со нивниот нов талент така, како да им ги одрале кожите од главите на стотици црвенокожци. Но да ги оставиме засега нека пушат, да зборуваат и да се фалат на пустиот остров, а ние да се пренесеме на друго место.





17
ТАА САБОТА во малото гратче немаше ниту смеа ниту веселба. Семејствата на Харпер и на тетка Поли беа во траурна расположба и постојано плачеа. Необична тишина завладеа во гратчето, кое и без тоа беше секогаш тивко. Жителите се занимаваа секој со својата работа, зборуваа полека, но често воздивнуваа. Попладневната починка во саботата како да им тежеше на учениците. Сега не им беше дојдено за игри и забави: малку по малку тие ги оставија сите нивни игри и се разотидоа. Попладнето Беки Тачер се шеташе по празниот училишен двор - жална и нервозна. Се чувствуваше многу несреќна и во ништо не наоѓаше утеха.

- Ох, да го сочував барем она мало месингено топче, - зборуваше таа, - а сега немам ништо за спомен од него.

Девојката одвај се воздржуваше да не заплаче. Одеднаш таа застана и рече:

- Да тоа беше токму на ова место. О, кога би се случило повторно тоа, јас никогаш повеќе нема да го навредам. Го нема, кутриот Том. Никогаш, никогаш повеќе нема да го видам...

Таа мисла толку ѝ тежеше на Беки, што крупни солзи постојано ѝ течеа по образите. Цела група момчиња и девојчиња, училишни другари на Том и Џо, се беа насобрале околу оградата и со жална почит го споменуваа тоа, што Том порано им го зборувал, што го правел, кога го виделе последен лат, кога тој им го велел тоа и тоа, се разбира - сè големи глупости, во кои тие сега наоѓаа прорекувачка смисла. При тоа, тие што раскажуваа, нагледно покажуваа како Џо и Том стоеле на тоа место:

- Јас стоев тука, како што стојам сега, а тие таму, каде што стоиш ти. Том се смееше еве вака. Одеднаш срцето му се стегна, му стана лошо, без да знае зошто. Но сега сè ми е јасно.

Дојде и до расправање, кој последен ги видел исчезнатите херои и многумина ја сметаа важна таа жалосна чест, докажувајќи повеќе или помалку убедителни докази. И кога најпосле конечно беше утврдено кој ги видел последен, тогаш сите тие што ја имале таа чест добија особена важност во очите на нивните другари. Дури предизвикаа и завист кај нив.

Едно момче, кое немаше со што да се пофали, рече со нескриена гордост:

- А мене, пак Том Соер еднаш добро ме натепа.

Но тој со тоа не се прослави ама баш ни тронка! Бидејќи повеќето од децата би можеле со тоа да се пофалат, па со тоа, се разбира, наполно е смалена цената на таа и таквата чест.

Следното утро, кога завршија часовите во неделното училиште црковната камбана почна да огласува, наместо да ѕвони како обично. Времето беше тивко и жалосните звуци на камбаната како да ѝ одговараа на тишината што владееше во природата. Народот почна да трча кон црквата. Некои веќе беа дојдени и со шепот разговараа за тажниот настан. Но во црквата немаше ниту шушкање ниту разговарање - само шушкањето на женските фустани, кога жените седнуваа на нивните места, го нарушуваше тажното молчење. Малата црква, како никогаш, беше полна со народ.

Одеднаш настапи тишина - и сите напрегнато се завртеа кон вратата. Влезе тетка Поли, придружувана од Сид и Мери, по нив - семејството Харпер, сите во длабок траур. Тогаш присутните, вклучувајќи го и стариот свештеник, учтиво станаа од местата и стоеја сè дотогаш, додека нажалените семејства седнаа на клупите до олтарот. Нова пауза, прекинувана од воздржани плачења. Потоа свештеникот ги крена рацете горе и почна да се моли. Хорот ја запеа жалната химна: „Јас сум воскрснување, јас сум живот“...

Во својата проповед свештеникот нацрта толку прекрасна слика на сите достоинства, привлечливи особини и ретки добротворства, со кои се одликуваа покојните момчиња, така што сите присутни почувствуваа гризење на совеста. Им стана жал: како можеле да бидат толку слепи за да гледаат само пороци и недостатоци во тие кутри деца...

Свештеникот раскажа неколку случаи од животот на покојните, каде што ја имаа пројавено нивната добрина, нивната великодушна природа. Слушателите одвај сега разбраа, колку благородни, колку прекрасни биле тие случаи. Со горчина тие си спомнуваа, како на времето истите тие постапки им се, чинеа вистински престапи, за кои секој заслужуваше да биде казнет. Под влијанието на таа тажна повест, публиката сè повеќе стануваше почувствителна. Најпосле не издржа, им се придружи на роднините кои плачеа и во црквата се разнесе хор на горчливо плачење. И самиот проповедник ѝ даде волја на својата чувствителност и почна да плаче од олтарот.

Одеднаш пред црквата се чу лесно шумолење, кое од почетокот никој не го забележа. Една секунда по тоа, црквената врата полека закрцка. Свештеникот ги крена над шамичето полните очи со солзи и се вкамени, као удрен од гром. Сите присутни се завртеа кон онаа страна, каде што беа насочени очите на свештеникот, и одеднаш целата публика стана како еден човек и се здрви од чудење. Тројцата покојници мирно влегоа во црквата: на чело врвеше Том, по него Џо, а најназат полека се влечкаше Хак, одвај покриен од своите партали. Од самиот почеток на богослужбата тие се скриле во напуштената галерија и го слушаа своето надгробно слово.

Тетка Поли, Мери и семејството Харпер се фрлија како луди кон нивните воскреснати деца, ги задушија прегрнувајќи ги, опсипувајќи ги со бакнежи, благодарејќи му на господа за нивното спасување. А во тоа време, кутриот Хак стоеше сам настрана, збунет, не знаеше, каде да се сокрие од намуртените погледи на толку недружељубиви очи. Тој веќе имаше намера да се извлече, но Том го фати за ракавот.

- Тетка Поли, тоа е несправедливо, - рече тој, зошто никој не се радува, што и Хак Фин е жив?

- Прав си, дете мое - јас се радувам што го гледам жив! Кутрото напуштено сираче!

И таа почна да го опсипува несреќниот Хак со ласкања и поздрави, но тој се збуни уште повеќе и беше готов да пропадне в земи.

Одеднаш се разнесе звучникот и силен глас на свештеникот: „Тебе те фалиме, Господи, што си на небото!...“

Сите запеаја со необично чувство. Старата химна се разнесе во височините и ги заниша сводовите на малиот храм.

Том Соер, „Црниот пират“, погледна наоколу и кога ги виде завидливите погледи на неговите соученици, си призна во душата, дека тоа се најсреќните, најубавите минути во неговиот живот.

Богомолците, што се разотидоа по куќите, велеа дека тие со задоволство би позволиле да ги вознемируваат колку што сакаат, само почесто да ја слушаат старата химна да се пее така, како што беше испеана денеска.

Тој ден, Том доби повеќе бакнежи, милувања и шлаканици (според променливата расположба на тетка Поли), отколку за цела година. Но тој многу добро чувствуваше дека и едното и другото, и бакнежите и шлаканиците, ја изразуваат жешката љубов на тетка му кон него.





18
ТОКМУ ВО ТОА се состоеше и важната тајна на Том - со браќата пирати да се вратат дома и да присуствуваат на својот сопствен погреб. Во саботата по првиот мрак се спуштија кон брегот на Мисури и излегоа на пет-шест милји од градот. Речиси до зори тие останаа во шумата, потоа незабележливо се провлекоа по осамените улици и се сместија во црквата горе во напуштената галерија, меѓу разните молитвени столчиња и клупи.

Во понеделникот, на појадокот, тетка Поли и Мери беа необично нежни кон Том и внимаваа на секоја негова желба. Разговорот беше мошне жив.

На крајот тетка Поли рече:

- Сето тоа е многу убаво; да претпоставиме дека вам ви се чинело забавно да го растревожите целиот град и да се пошегувате со нас. Но не можам да разберам, како можеш до таа степен да бидеш толку без срце, Том, и да ме натераш да страдам речиси цела недела. Ако најде можност да стасаш навреме, за да присуствуваш на сопствениот погреб, се надевам дека можеше и порано да ме предупредиш дека воопшто не си умрел, а вршиш една од твоите лудории.

- Се разбира ти можеше да го направиш тоа, Том, - рече Мери. - И претполагам дека не го направи само затоа што не се сети.

- Нели, Том? - праша тетка Поли и лицето ѝ засвети од радост. - Ти просто не си помислил на тоа, нели?

- Право да си кажам, не знам. Тоа можеби ќе ја растуреше целата работа.

- Том, се надевам дека ти барем малку ме сакаш, - прозборе тетка Поли со таков огорчен тон, што Том се почувствува многу несреќен. - Каква радост ќе ми правеше да знаев дека ти барем еднаш си помислил на нас.

- Не лути му се тетко, - се вмеша Мери, - тоа е обична навика на Том: тој е таков ветрогон, никогаш за ништо не се сеќава.

- Многу е жалосно што е така. Сид би се сетил. Не само тоа, но тој, би направил сè што треба. Ох, Том, ќе се сетиш некогаш и ќе жалиш, но ќе биде доцна што многу си ме огорчил.

- Доста, тетко, ти многу добро знаеш дека те сакам, - прозборе Том збунето.

- Каква полза од тоа штом ти постојано правиш се спротивно?

- Навистина и јас жалам што не постапив како што рековте, - рече Том каејќи се, - но јас барем те сонував, и тоа многу добро, што мислиш?

- Е, тоа не е исто, но подобро, отколку ништо. Ајде кажи што си сонувал!

- Ете што: во средата вечерта сонував дека ти седиш еве тука до креветов, Сид врз дрвениот сандак, а Мери на масата.

- Да, така беше вистина. Така секогаш седиме. Многу ми е драго што мислиш на нас, па макар и само на сон.

- Потаа, сонував дека мајка му на Џо Харпер дошла кај вас на гости.

- Да, таа навистина тогаш беше дојдена. А после?

- Од многу впечатоци во главата се ми сè измешало.

- Ништо, спомни си, спомни си...

- Си спомнувам, како да дуваше силен ветар.

- Погрижи се да се потсетиш, Том. Ветрот дуваше силно. И после?...

Том почна со прстите да си го притиснува челото, се напрегна една минута, мачно се замисли па извика:

- Ете, ете, се потсетив. Ветрот ја угасна свеќата!

- Господи смилуј се, продолжи Том, продолжи!

- И ти како да рече: „Ми се чини дека вратата... вратата...“

- Понатаму, Том!...

- Чекај да си ги средам мислите... да, ти рече: „Ми се чини дека вратата е отворена.“

- Збор по збор... се колнам! Нели, Мери!

- А потоа, а потоа - ете не сум сосема сигурен, но ми се чини како да му нареди на Сид да појде и да...

- Да, да... Кажувај, каде го пратив Сид?

- Да ја затвори вратата.

- Чудно, во живот не сум слушнала нешто слично! Потоа, нека брборат дека соновите се глупости... Ќе треба да појдам и да и го раскажам сево ова на госпоѓата Харпер... еве сега ќе тркнам... Да видам што ќе рече. Дали и ова ќе го нарече празно суеверје... Ајде продолжи, Том.

- Ох, сега веќе се ми се разбистри во главата. Ти рече дека јас всушност не сум лошо дете, само дека сум ветрогон и пакосник; рече дека сакам да играм како... не можам да се сетам точно како беше - како ждребе, како козе... или нешто слично.

- Така... така... Просто да не веруваш! Понатаму, Том?

- Тогаш почна да плачеш...

- Да, и не прв пат. А потоа?

- Мисис Харпер исто така почна да плаче и да раскажува за нејзиниот Џо, како го натепала дека божем го изел кајмакот, а заборавила дека сама го фрлила низ прозорецот.

- Том, господ нека ти е на помош! Целиот твој сон бил пророчки! Продолжи, што се случи понатаму?

- Тогаш Сид рече...

- Ми се чини дека јас таа вечер не прозборив ниту збор, - рече Сид.

- Извини Сид, но таа вечер ти зборуваше, - го прекина Мери.

- Молчете, не мешајте се. Нека продолжи Том. Кажи, што рече Сид?

- Тој рече: „Сигурно Том сега е на небото, и ако бев само малку подобар, додека бев жив...“

- Ете, слушате ли? Тоа беа неговите сопствени зборови.

- А ти, тетко, дури му се налути за тоа.

- Како да не му се налутам?

- Потоа, мисис Хартар почна да раскажува како ја уплашил Џо, свирејќи и зад грбот со труба, а ти ја раскажа историјата за мачката и за лекувањето.

- Сето тоа е вистина до збор!

- Многу зборувавте, па и за тоа дека не барале во реката, дека погребот ќе ни биде в недела - потоа ти и старата Харпер се гушнавте и заплакавте. Потоа таа си отиде.

- Претстави си, Том, сето тоа навистина се случи сè до збор. Вистина е, како што е вистина, дека јас седам на ова место. Да беше присутен не ќе можеше подобро да го раскажеш тоа што го правевме и зборувавме. Не се сеќаваш ли уште нешто?

- Ми се чини дека ти почна да се молиш за мене, јас толку јасно те гледав, како да беше на јаве, и го слушав секој твој збор. Ти си легна в постела и мене ми беше толку мило, што зедов и напишав на едно парче дрвена кора: „Ние не сме умрени, ние само станавме пирати“, и ја ставив кората на масата до свеќата. Лицето ти беше толку добро и толку тажно, кога лежеше и спиеше, што јас, ми се чини, се доближив, се наведнав и те бакнав.

- Навистина, Том, навистина ли ме бакна? Сега сум готова да ти простам за сè.

Таа го гушна Том и силно го стисна во пазувата, при што тој се почувствува како најголем подмолник.

- Тоа е многу убаво од твоја страна Том, иако било само на сон, - рече Сид тивко, како да си зборува сам на себеси.

- Молчи, Сид, тебе никој не те праша! Човекот секогаш постапува на сон точно така, како што би правел и кога е буден. Еве, Том, земи го ова зрело јаболко: јас нарочно го имав избрано за тебе, во случај ако се вратиш некогаш. А сега, ајде, одете, на училиште, деца. Да му заблагодариме на господа што ми те врати! Тој е милосрден и трпелив спрема оние што веруваат во него. Ајде, одете, време е, и без тоа многу долго ме задржавте.

Децата отидоа на училиште, а старата тетка исто така побрза да излезе - се разбира, да ја посети мисис Харпер и да го победи нејзиното неверување со раскажувањето за чудниот сон на Том.

Сид беше многу умен и претпазлив и затоа гласно не ја кажа мислата, што му се беше всадила во главата, кога излегоа од дома.

- „Така не е се во ред! - си мислеше тој. - Том речиси раскажа сè што правевме, без да згреши. Чуден сон!“

А знаете ли каков јунак стана Том во очите на младото поколение. Наместо да потскокнува и да криви како што имаше обичај порано, тој настапуваше важно и надуено, како што му доликува на секој пират, кој дознава дека кон него се завртени сите погледи.

И навистина така беше. Тој се преправаше дека не ги гледа љубопитните погледи, дека не ги слуша забелешките кога минува покрај децата, но, всушност, тоа беше негова душевна храна. Помалите деца одеа покрај него, гордеејќи се со тоа што ги гледаат заедно со херојот, кој беше како некој барабанџија на чело на некоја врволица, или слон што води некоја менажерија во градот.

Врсниците на Том се правеа како да заборавиле дека тој еднаш беше изгубен, но во душите гореа од завист. Што не би дале за да ја имаат таа темна препечена кожа од сонцето и за да ја имаат таа блескава слава! Но Том не би се откажал од неа, ниту од неговата боја на лицето, за најголемите богатства на светот.

Во училиштето децата толку славно ги примија Том и Џо, нивните очи изразуваа таков восхит, што двајцата херои ги кренаа носовите и станаа неподносливи фалбаџии. Тие почнаа да им раскажуваат за нивните доживувања на љубопитните слушачи, но се разбира само започнуваа, зашто тие раскажувања немаа крај - до таа степен беа украсени и растегнати со помошта на неисцрпната фантазија. Најпосле, за да биде поефектно, Том и Џо ги извадија од џебовите лулињата и почнаа да пуштаат чад под носовите на насобраните деца. Тогаш нивната слава достигаа кулминација.

Том реши дека сега може сосема да биде рамнодушен кон Беки Тачер. Доста му е само славата. Отсега натаму тој ќе живее само со славата. Можеби сега кога тој е славен, таа ќе посака да се смират. Сега пак таа нека види дека и тој знае да биде студен и рамнодушен како другите луѓе.

Но тој ден се појави и самата Беки. Том се направи дека не ја гледа. Отиде настрана, се присоедини кон една група деца и девојчиња и почна да раскажува како ништо да не станало. Но скришум забележа дека Беки трчаше ту напред, ту назад со зацрвенети образи и насмеани очи. Таа се бркаше со нејзините другарки, викаше и се смееше кога ќе фатеше некоја од нив. Но Том многу добро гледаше дека таа избира да ги фаќа токму тие што се најблиску до него, скришум фрлајќи лукав поглед кон таа страна.

Тоа многу му ласкаше на неговото самољубие, но наместо да го омекне, го тераше сè повеќе и повеќе да се прави важен и да се преправа дека божем не ги гледа нејзините постапки. Набргу Беки престана да трча и да игра: почна да се шета по дворот, да воздивнува и да го погледнува Том. Таа забележа дека Том, неблагодарникот, ласкаво разговара со Еми Лауренс. Нешто ја прободе во срцето, таа се разнервира, се налути и сакаше да си оди, но без да сака, се врати назад и дури уште повеќе се доближи до групата.

Со извештачена веселост, таа праша едно од девојчињата кое стоеше до Том:

- Ти, тука ли си, Мери? Зошто, мрзливке, ти не дојде минатата недела во неделното училиште?

- Како, јас, бев, не ме виде ли?

- Не, Кај седеше?

- Таму каде што седам секогаш, - во класот на мис Петерс.

- Значи, така! Чудно, не сум те забележала... Сакам да позборувам со тебе за екскурзијата.

- Ох, колку ќе биде весело. А кој ја организира?

- Мајка ми ми вети дека ќе ја организира.

- Убаво, се надевам дека и мене ќе ме прими.

- Се разбира. Екскурзијата се организира за мене. Јас можам да поканам кого што сакам - мајка ми така ми рече.

- Прекрасно! А кога ќе биде тоа?

- Набргу. За време на распустот. - Здачи ќе ги поканиш сите момчиња и девојчиња од класот?

- Да, сите мои другари или подобро - сите што сакаат да бидат мои другари, - додаде таа, погледнувајќи го скришум Том, но тој зафатен во разговор со Еми Лауренс, на која ѝ раскажуваше за страшната бура на островот, како гром паднал на јаворот и во раздробил на парчиња, а тој, Том бил сосема близу до него.

- А мене ќе ме поканиш ли? - праша Граси Милер.

- И тебе исто.

- А мене? - праша Сали Роџерс.

- О, се разбира.

- И мене исто така, и Џо? - додаде Сузи Харпер.

- Да, да.

Сите ја опкружија Беки, радосно плескајки со рацете и добиваа покани. Сите, освен Еми и Том. Том студено се оддалечи, продолжувајќи да разговара со Еми.

Усните на Беки почнаа да ѝ треперат, очите ѝ се наполнија со солзи, но таа грижливо го скри нејзиното огорчување под привидната веселост, продолжувајќи непрекинато да зборува. Всушност екскурзијата за неа веќе ја имаше и загубено важноста, како и сè друго. Штом ѝ се даде случај, таа се скри во еден агол и добро се изнаплака.

Во класот таа за цело време стоеше намуртена и мрачно замислена. Кога заѕвони ѕвончето, таа скокна, ја зафрли главата така што жолтата коса ѝ се растури настрана и си прозборе во себеси:

- Добро, сега веќе знам што да правам.

За време на одморот, Том продолжи да љубомори со Еми, ликувајќи во душата дека неговата игра фати место. Тој нарочно одеше на местата каде што ќе може да се најде пред очите на Беки и за да ѝ го раскинува срцето. Најпосле ја побара, ја најде, но овој пат улогите им се променија. Таа удобно беше седнала на клупата зад училишната зграда заедно со Алфред Темпл и разгледуваше некаква прикаска со слики. Двајцата беа толку вовлечени во нивното занимање, со наведнати глави над книгата, така што не забележуваа што се случува наоколу.

Силна љубомора заигра во жилите на Том. Тој се каеше што не одговори на обидот на Беки за смирувањето со него, себеси се нарекуваше глупав и со разни други најлоши имиња. Беше готов да се расплаче од мака. А во тоа време Еми весело разговараше: таа не се трпеше од радост, а јазикот на Том му беше залепен на непцето. Тој дури и не слушаше што му зборува Еми и на нејзините прашања, расеан одговараше со да или не, повеќе пати не на место. Сè нешто го влечеше кон другата страна на училиштето и не му беше пријатно да си го јадосува срцето со непријатната сцена што ја претставуваше Беки, седејќи со Алфред Темпл.

Сега тој веќе беше надвор од себеси од јад, зашто забележа дека Беки Тачер како да беше заборавила за неговото постоење, но се лажеше: таа многу добро го гледаше и сега, на свој начин, се радуваше што тој се мачи. По едно време веселото чуруликање на Еми му стана неподносливо. Том се обиде да се извлече со предлог за некаква работа, за некаква брза лекција, но не можеше - девојката здраво се беше залепила за него и не сакаше да го пушти.

„Ѓавол да те земе, кога ќе се извлечам?“ - си мислеше Том со досада.

Најпосле успеа да се оддели, и Еми вети да го чека, за да си одат заедно накај дома, по свршувањето на училиштето. За таа нејзина желба Том речиси ја замрази.

„Секое друго дете, но не тој! - си мислеше Том стискајќи ги забите од злоба. - Секој друг само не тој конте, кој си вообразува дека убаво е облечен и се држи како аристократ. Чекај ќе ми паднеш в раце. Убаво те натрескав уште првиот ден кога се појави во нашиот град! Пак ќе ми паднеш в раце, ќе ти покажам да ме запаметиш многу убаво!“

И тој почна да мавта со рацете во воздухот, да удира со тупаници напразно, како да удира и да трга некого за коса.

- А, добро ли ти е! Така заслужуваш, страшло еден! Ајде сега заминувај и друг пат да бидеш поумен. Кога заврши со таа фантастична одмазда, за негово големо задоволство, тој тргна кон дома. Не можеше просто да го гледа среќното, радосно лице на Еми, токму сега, кога неподносливо го мачеше злоба и завист.

За тоа време, Беки продолжуваше да ги разгледува сликите со Алфред. Но колку повеќе изминуваше времето, и Том не се појавуваше, толку повеќе почнуваше да се замрачува нејзината радост. Таа стана сериозна, сликите престанаа да ја интересираат. Стана расеана, потоа - тажна: постојано наслушуваше надевајќи се дека ќе ги чуе познатите чекори, но сè беше напразно: Том не се појавуваше.

Таа вечер се сметаше сосема несреќна и се каеше што отишла далеку со своите одмазди. Кутриот Алфред забележа дека нешто не е во ред, за што тој сосема не е виновен, ги вртеше страниците на книгата и се восхитуваше.

- Види, колку е убаво! Ох, колку е прекрасна оваа!

Најпосле девојката изгуби трпение и му истресе јадосана:

- Те молам, остави ме мирна, ми досадија твоите слики! Истај се оттука и остави ме! - викна таа. - Те мразам.

Детето остана збунето, прашајќи се со што ѝ се замерило: па таа самата му рече дека е готова да ги гледа овие слики цел ден, а сега избега расплакана. Алфред замислено ја погледна празната класна училница. Тој беше лут и навреден. Нему му беше многу јасно што значи тоа: јасно беше дека Беки просто го исползува за да го налути Том. Кога го разбра тоа, тој уште повеќе го замрази Том. Одеднаш страшно посака да го накаже Том, но без да се изложува на ризик. Во тој миг му падна под рака читанката на Том. Ете ти прекрасен случај. Тој радосно ја отвори книгата на онаа страница каде што беше зададена лекцијата и истури на неа цело шише мастило.

Во тој момент Беки погледна во училницата преку прозорецот и се скри, без да ја забележат. Таа виде сè и реши да му каже на Том - тој ќе ѝ биде многу благодарен и благодарејќи на тоа ќе се смират.

Но кон средината на патот накај дома таа ја промени намерата: си спомена за држењето на Том, кога таа раскажуваше за екскурзијата. Само спомнувајќи си за тоа, таа се црвенеше од срам. Не, таа реши - нека го казнат за извалканата книга, освен тоа, таа ќе го мрази додека е жива.





19
ТОМ СЕ ВРАТИ ДОМА во најтажно настроение и првите зборови што ги слушна од тетка му, беа сосема неутешителни.

- Том, заслужуваш да те натепам, уште како!

- Тетко, што сум направил!

- Што си направил ли? И уште се осмелуваш да прашаш? Јас трчам кај госпоѓата Харпер како некоја стара глупачка и си мислам дека ќе ми поверува кога ќе ѝ ги раскажам оние глупости од твојот сон. Но што излезе од тоа - излезе дека Џо веќе ѝ раскажал како ти си се провлекол и си го чул целиот наш разговор што го имавме таа ноќ. Том, право да ти кажам, не знам што ќе излезе од едно такво дете, кое се осмелува да си игра со такви шеги со старата тетка! Толку ми е мака кога ќе си помислам дека ти ме остави да појдам кај мисис Харпер, да се однесувам спрема неа како глупачка, без да ми кажеш ниту збор, кога можеше да ми објасниш.

Работата веќе сега се покажа во друга светлина. Тоа утро шегата на Том му се чинеше толку остроумна и забавна, сега во неговите очи претставуваше само една жална и подмолна комедија. И комедијантот жално ја наведна главата и во прво време не знаеше што да каже од збунетост.

- Тетко, прости ми, жалам, што го направив тоа, но право да ти кажам, не помислив!...

- Ох, дете мое, ти никогаш и за ништо не мислиш, во умот ти се мотаат само игри и забави. Значи, ти дојде на ум да допловиш тука од Џексоновиот остров и да се посмееш над нашата жалост; ти дојде на ум да ме зашеметиш со твојата прикаска за сонот, а не ти дојде на ум да нè сожалиш, да нè извлечеш од маките?

- Тетко, мила теткице, знам дека тоа е многу подмолно, но верувај ми, јас сосема не сакав да постапам подмолно. Чесен збор. И кога дојдов овдека онаа вечер, всушност не дојдов за да се подбивам со вас.

- Но зошто дојде?

- Дојдов да ви кажам за да не се вознемирувате за нас, за да ви кажам дека сме живи и здрави и дека воошнто не сме се удавиле.

- Ох, Том, ќе бидам најсреќната жена на светот, ако можам да поверувам дека навистина во главата ти дошла добра мисла. Но, не, ти знаеш дека такво нешто не е возможно, јас тврдо сум уверена во тоа Том.

- Чесен збор, тетко, таква ми беше намерата, чесен збор.

- Не лажи, Том. Бидејќи тоа е многу полошо.

- Тоа не е лага, тетко, а чиста вистина. Сакав ти да не тагуваш и затоа дојдов.

- Сè би дала на светот, само да ти поверувам дека не лажеш. За тоа нешто многу гревови ќе ти бидат простени, Том. Па, дури и би се радувала што си бегал од дома. Но, знам дека тоа што ми го зборуваш се глупости и празни работи: штом си доаѓал за да нè предупредиш, зошто не нè предупреди?

- Види, тетко, кога почнавте да зборувате за парастосот, одеднаш ми се стори дека ќе биде прекрасно да се провлечеме во црквата и таму да се скриеме - и да слушаме додека нè опеете. Тогаш јас го ставив во џебот парчето кора и замолчив.

- За каква кора зборуваш?

- За кората на која имав напишано дека сме станале пирати. Сега жалам што тогаш не се разбуди, кога те бакнав. Чесен збор, жалам.

Суровите брчки на лицето на тетката веднаш се исправија. Во очите ѝ засвети бескрајна нежност.

- Навистина ли ме бакна тогаш, Том?

- Се разбира, тетко.

- Да не лажеш, Том?

- Ти ја зборувам сета вистина, тетко.

- Ама, кажи, зошто ме бакна, детенце мое?

- Зашто многу ми се нажали за тебе. Ти лежеше толку несреќна и за целото време офкаше на сон.

Тие зборови звучеа ласкаво и искрено. Гласот на старицата лесно ѝ затрепери од милост, кога таа рече:

-Бакни ме уште еднаш, Том, и веднаш на училиште. Ајде, зашто ќе задоцниш. И внимавај, повеќе да не си се осудил да ме нервираш.

Штом излезе детето, старата жена бргу отиде во гардеробата и ги извади парталавите алишта, истите во кои беше облечен Том, кога се занимаваше со пиратскиот занает. Но во истиот момент таа се запре нерешително.

- Не, не можам, - си рече таа - кутриот, тој и овој пат веројатно ја измислил оваа лага - сакал да ме утеши. Нека му биде простено, бидејќи излага со добра намера. Сепак, сакам да ве уверам, дека тоа не е лага. Но, ако се уверам во спротивното. Не, нема да гледам.

Таа ги фрли алиштата настрана и се замисли. Два пати ја подаде раката и два пати ја повлече. Најпосле најде сили и рече:

- Тоа е една невина лага и не вреди да се јадосувам заради неа.

Потоа почна да бара по џебовите на палтото. Не мина ни една минута и таа веќе ја читаше пиратската порака на Том врз парчето бела кора. Ја читаше и ја облеваше со солзи.

- Сега сосема сум способна да му простам сè што ќе побара - дури и милиони гревови.





20
ВО ОДНОСИТЕ и држењето на тетка Поли, кога го бакна Том, имаше нешто толку нежно и радосно, што Том одеднаш се развесели и се почувствува себеси среќен и задоволен. Тој тргна во училиштето со успокоено срце, и во почетокот на Ливадската патека ја стаса Беки Тачер. Обично неговите постапки секогаш зависеа од неговото настроение. Затоа сега, без колебање, тој се стрча кон неа:

- Јас денеска постапив многу лошо, Беки, и многу жалам. Никогаш повеќе нема да постапам така, никогаш додека сум жив. Те молам, да се смириме. Сакаш ли?

Девојката застана и налутено го погледна в лице.

- Ве молам оставете ме на мира, мистер Том Соер. Не сум со намера никогаш повеќе да разговарам со вас.

Велејќи го тоа, таа ја заврте главата и помина крај него.

Тој беше толку зашеметен, што во моментот дури и не се снајде што да ѝ одговори. Дури и не ѝ го кажа она што требаше да ѝ го каже: „Па и нема потреба од твоите разговори“. А сега, кога имаше намера да ѝ го каже, нема потреба, веќе беше доцна.

И така тој замолче, но злобата го задушуваше. Кога влезе во училишниот двор, тој искрено жалеше што Беки не е момче: ох, како славно би го набувтал!

Кога се среќаваше со неа, тој потфрлаше по некој предизвикувачки збор кон неа. Таа му одговараше на ист начин - па раздорот беше готов.

Во својата раздразеност Беки со нетрпение чекаше да заѕвони ѕвонецот за влегување в клас: сакаше Том побргу да биде казнет за извалканиот учебник. Пред малку, таа беше со намера да го предаде Алфред Темпл, но сега под влијанието на гневот сосема се откажа од таа намера.

Кутрото момче! Таа и не чувствуваше дека и неа ја очекува опасност, и тоа не мала опасност.

Учителот, мистер Добинс, веќе имаше завлезено во постари години, без да ги постигне своите чеснољубиви цели. А таа негова најслатка желба беше да добие докторска титула. Но, сиромаштијата не му даваше средства за да појде подалеку од должноста на провинцијален учител.

Секој ден, во првата слободна минута, штом класот ќе почнеше да ја повторува лекцијата, тој вадеше од фиоката некаква таинствена книга и се задлабочуваше во неа. Таа книга тој постојано ја држеше заклучена. Немаше ниту еден од учениците кој не гореше од желба да завлезе во таа таинствена книга, но досега на никого му се немаше дадено таков случај. Секој имаше свое сопствено мислење за книгата и тие мислења беа до толкава степен различни, така што врз основа на тие претпоставки не можеше да се дојде до вистината.

Тој ден Беки, кога минеше покрај катедрата забележа дека во клучалката на фиоката стрчи клучот.

Каков поволен случај! Таа се заврте наоколу: во класот немаше жива душа - таа беше сосема сама. Без да губи време, таа го заврте клучот во бравата, ја отвори фиоката и ја извади таинствената книга. Заглавието ѝ беше „Анатомија“ - од некој си професор - но ништо не ѝ се чинеше таинствено и интересно.

Таа почна да ги врти страниците, додека не наиде на една убава во бои слика, што претставуваше човечки скелет. Во тој момент, некаква човечка сенка падна врз страниците. Том се имаше провлечено низ вратата, висеше над нејзиното рамо и ја гледаше сликата. Беки толку силно ја затвори книгата, што без да сака ја скина сликата речиси до средина. Збунета, таа ја фрли книгата во фиоката, го заврте клучот и се расплака од срам и мака.

- Том Соер, ниско и подмолно е да се шпионира.

- Зошто и јас да не го знам тоа што го разгледуваш ти?

- Како не ти е срам, Том! Знам дека ќе ме наклеветиш, Том. Ох, што да правам, што да правам! Ќе ме казнат, ќе ме тепаат, нешто што никогаш уште не се случило со мене во училиштето! Добро, наклевети ме, штом ти прави задоволство, - рече Беки. - А јас знам и друго. Само почекај. Тоа е одвратно, одвратно од твоја страна.

Откако го кажа тоа, Беки избега расплакана надвор.

Том, зашеметен од тоа неочекувано избувнување, постоја неколку минути, без да се подмрдне од местото.

- Многу се глупави тие девојчиња, - прозборе тој. - Види ја ти! Никогаш не ја казнувале во училиштето! Голема работа ако те натепаат еднаш! А тие госпоѓици се толку нежни, толку страшливи! Се разбира нема да ја кажам таа глупачка кај стариот Добинс, што и да се случи. Но тој и без мене ќе разбере. Ќе почне да распрашува кој му ја скинал книгата, Никој не ќе одговори. Тогаш ќе почне испитувањето, како секогаш: секој одделно, еден по друг, а кога ќе дојде ред на виновникот, тој веќе сам ќе се издаде, без зборови - само со лицето. Девојчињата секогаш или бледнеат, или црвенеат - немаат храброст ни за пет пари. Голема работа, па што? Ќе ја казнат, се разбира како што се две и две четири. Штом човек еднаш ќе падне во клопка, тешко се извлекува.

Том помисли уште малку и додаде:

- Тоа и ѝ треба! Таа со задоволство би сакала да ме види мене во истата положба.

Кога го реши тоа, Том се присоедини кон бујната толпа ученици, кои беснееја во дворот. По неколку минути дојде учителот и часот почна. Том сосема слабо го интересираше лекцијата. Одвреме-навреме погледнуваше кон клупите на девојчињата. Тажното лице на Беки го јадосуваше до длабината на неговата душа. Всушност, тој воопшто не сакаше да ја сожалува но и покрај тоа ја сожалуваше, без да сака. Но набргу почна да се испитува аферата со извалканиот учебник, и вниманието на Том целосно му беше свртено кон неговата сопствена грижа. Беки одеднаш излезе од нејзината мрачна замисленост и покажа голем интерес кон таа работа. Таа, се разбира, не очекуваше дека Том ќе може да се извлече само со одрекување на вината, велејќи, дека не ја натурил книгата со мастило - и навистина не се излага. Неговото порекнување уште повеќе му ја отежнуваше положбата.

Во почетокот на Беки и се чинеше дека ќе може да се радува ако го казнат Том. Таа се мачеше да се убеди дека навистина тоа ќе ѝ прави задоволство, но после почна да се колеба. Кога дојде критичниот момент, таа беше готова да рипне и да го предаде Алфред Темпл и да го спаси Том, но направи напор над себеси и се воздржа.

„Веројатно Том ќе се подготвува да ме наклевети, што ја скинав сликата. Не, за ништо на светот нема да кажам ниту збор.“

Том храбро ја поднесе казната и се врати на местото, сосема сосипан од неправдата. Тој сигурно не знаеше дека некој нарочно му го извалкал учебникот со мастило. Си мислеше дека, во играта со другарите, навистина го превртил шишето со мастило. И затоа од почетокот одрекнуваше само од инает, таков беше обичајот, а потоа го поднесуваше тепањето за да си го кали карактерот.

Мина цел час. Учителот седеше на катедрата и дремкаше. Во воздухот се разнесуваше приспивниот шум на многуте гласови, што ја читаа лекцијата. Но ете, мистер Добинс се истегна, се проѕевна, ја отвори фиоката со намера да ја извади книгата, но како да не можеше да се реши, дали да ја земе или да ја остави. Повеќето од учениците рамнодушно ги кренаа главите и спокојно го гледаа, но двајца од нив го следеа со вознемирени погледи. Мистер Добинс расеано ја подржа книгата в раце, потоа ја стави на катедрата и се подготви да чита.

Том ја погледна Беки. Имал можност да набљудува беспомошно зајаче, бркано од ловец, кој ја насочува пушката кон него - Беки имаше ист жалосен, исплашен поглед.

Одеднаш Том ја заборави неговата омраза кон Беки. Побргу треба нешто да се преземе, да се измисли нешто за да му се помогае на девојчето! Но самото неодминување на опасноста ја парализираше неговата остроумност. Одеднаш го опфати ентузијазам. Да се фрли кон учителот, да ја грабне книгата и да избега. Но решителноста му се поколеба една секунда и погодниот момент беше испуштен: учителот веќе ја отвори книгата.

Ох, каква желба имаше Том да се врати тој момент, но веќе беше доцна. Учителот се стресе и грозно го погледна целиот клас. Во мистер Добинс имаше нешто ужасно, што ги збуни и најневините. Настана тишина, учителот зеде здив за да го успокои својот гнев.

- Кој ја скина оваа книга? - рече најпосле тој со пискав глас.

Штама. Можеше да се чуе брмчењето на мува. Тишината, всушност, не се наруши. Учителот испитувачки почна да се загледува во лицата на учениците, мачејќи се да пронајде знаци на виновност.

- Бенџамен Роџерс, ти ли ја скина книгава?

Одрекнување. Штама.

- Џозеф Харпер, да не си ти?

Одрекнувачки одговор.

Вознемиреноста на Том се засилуваше, тој не можеше да ја поднесе бавната мака на ова испитување. Учителот, откога ги изучи подобро лицата на учениците, размисли малку, па се заврте кон девојчињата.

- Еми Лауренс?

Еми одрекнувачки ја заврти главата.

- Греси Милер?

Ист знак.

- Сузана Харпер, да не си ти?

-Не.

Следното девојче за испитување беше Беки. Том веќе се тресеше целиот од глава до петици, од возбудување и од чувството дека положбата е сосема безнадежна.

- Ребека Тачер, (Том ја погледна в лице: беше побледнета од страв!) Вие ли ја скинавте... не, не така, гледајте ме право в очи (таа веќе ги имаше скрстено рацете за молба)... вие ли ја скинавте оваа книга?

На Том, како молња му дојде една мисла во главата. Тој скокна од местото и викна:

- Јас го направив тоа. Целиот клас се здрви од чудење, откако го слушна тоа неверојатно и бесмислено признание. Том остана неколку секунди на неговото место, за да си дојде на себеси, потоа излезе напред, за да ја добие незаслужената казна. Чудењето, благодарноста, обожавањето, што го прочита во очите на кутрата Беки, му се чинеше достатна награда. За таква награда тој беше готов да истрпи уште стопати да го тепаат, а не еднаш.

Воодушевен од блескавоста на својата постапка, тој херојски ја поднесе без да трепне најсвирепата казна, што кога и да било ја извршил мистер Добинс. Со истата рамнодушна ладнокрвност тој ја прими и казната да остане во училиштето два часа по завршувањето на часовите. Но тоа не му беше тешко бидејќи знаеше кој ќе го чека во дворот кога ќе измине рокот на казната.

Истата вечер Том легна да спие мислејќи се како да му се одмазди на Алфред Темпл, зашто Беки, срамувајќи се, му раскажала за нејзиното сопствено предавство. Но набргу плановите за одмазда се сменија со повесели и тој слатко заспа. Во полусон, долго му се чинеше дека го слуша ласкавиот глас на Беки, кој му зборува:

- Ох, Том, како можеш да бидеш толку благороден!





21
СЕ НАБЛИЖУВАШЕ ВАКАНЦИЈАТА. Учителот, кој секогаш беше многу строг, стана уште построг и многу бараше од учениците. Сакаше неговиот клас да се истакне на испитот. Прачката и ленирот ретко мируваа: тие беснееја без починка и тоа најмногу врз помладите ученици. Само во класовите младичите и девојчињата го избегнуваа тој вид казна.

Раката на мистер Добинс му беше тешка. Иако периката му криеше една огромна ќелавост, тој беше во расцутот на неговите години и се истакнуваше со железни мускули, Колку што се приближуваше големиот ден на испитот, сета свирепост што се беше насобрала во него, се излеваше надвор, како да наоѓаше некаква злобна наслада да казнува за најмали престапи. Како резултат на сето тоа, помладите ученици по цели денови се тресеа од ужас, а преку ноќта мислеа, како да му се одмаздат.

Тие не го пропуштија ни најмалиот случај, а да не го јадосаат својот учител. Но тој секогаш победуваше. Казната, што следуваше по секоја слична игра беше толку чувствителна и толку енергична, што децата се повлекуваа од бојното поле со големи загуби.

Најпосле тие направија вистински заговор меѓу себе и измислија план, кој ветуваше сјајна победа. Го привлекоа на своја страна син му на фирмописецот, му го раскажаа планот и го замолија за помош. Тој го прими тоа со восхитеност, зашто и тој имаше свои причини: учителот беше кај нив на стан и не еднаш даваше поводи за да го мразат детето. По неколку дена жена му на учителот требало да појде на гости кај некои роднини и тогаш ништо нема да попречи да се исполни замислениот план.

Секојпат, кога се подготвуваше за нешто важно, учителот имаше обичај да испива по една мала наша за храброст. Син му на фирмописецот вети дека кога учителот ќе почне да се подготвува да појде на годишниот акт, ќе направи така, што учителот да заспие во каучот; потоа ќе го разбуди во определено време и тој ќе побрза за на училиште.

Сè се случи така, како што беше наредено. Во осум часот вечерта училишната зграда беше болскаво осветлена, украсена со венци и цвеќиња. Учителот седеше на катедрата, зад него се црнееше црната табла.

Учителот беше забележливо весел. По три клупи од секоја страна и шест напред беа зафатени од градските власти и родителите на учениците, определени да учествуваат во таа вечерна програма: редица момчиња, измиени, наконтени, и токму за тоа можеби, тие не се чувствуваа многу слободни. Имаше и други повозрасни, а исто така и девојчиња, облечени во белоснежни фустанчиња. Сите беа проникнати од сознанието на својата убавина и се гордееја со разголените раце, со гривни по рацете, земени од бабите, со разни панделки и цвеќиња на косите. Другиот дел на салата беше исполнет со ученици, кои не учествуваа во програмата.

Најпрвин излезе едно сосема мало лапе и срамежливо избрбори некакви стихови, придружувајќи го рецитирањето со механички движења - исто како некоја жива машина (а може спокојно и да се каже дека таа машина беше малку расипана). Сепак, тоа се извлече успешно и беше наградено со општи ракоплескања, иако преку целото време многу се срамеше.

Едно мало и срамежливо девојче ја изрецитира рецитацијата „Мери и нејзината овца“, направи неуспешен реверанс, доби ракоплескање и седна на местото зацрвенето и среќно.

Излезе Том Соер и горделиво ја започна неговата стихотворба, која секогаш ја рецитираше во такви случаи: „Дајте ми слобода или смрт!“

Тој зборуваше со надуен тон и неприродни мавтања. Но одеднаш кон средината запре. Го фати неизразлив страв, познат на секој комедијант, кој се открива на сцената: колената му се затресоа, тој одвај се држеше на нозе.

Навистина целата публика пројавуваше јавни симпатии кон него, но тоа не беше доста - требаше некој да му потшепне.

Учителот ги набра веѓите. Том направи последни усилби да продолжи, но не можеше, се збуни и избега од сцената. Го испратија слаби аплаузи, кои набргу замреа.

Потоа беа изрецитирани: „Момчињата на жешката палуба“, „Ѕвездата што паѓа“ и уште други песни. Потоа имаше натпревар по правопис. Латинскиот клас излезе победник во тој натпревар. Но главната интересност таа вечер беше читањето на оригинални „творби“ од страна на неколку млади автори. Секој од нив по ред се приближуваше до крајот на естрадата, се накашлуваше, го вадеше својот ракопис, врзан со излижана панделка, и почнуваше да чита, запазувајќи ја интерпункцијата. Темите на тие творби беа буквално истите, што им биле задавани во слични случаи на нивните мајки, баби и прабаби. Со еден збор, на сите прадедовци по женска линија, дури до крстоносните походи. Темите беа: „Дружба“, потоа „Спомени на минатите дни“. „Предностите на образованието“, „Тага за татковината“, „Меланхолија“ итн.

Пред сè, беше прочитана стихотворбата „Тоа ли е животот“, за цело време прекинувана од сочувствителниот шепот на слушателите и полугласни извици.

- Колку е мило! Колку е красноречиво! Каква вистина!

А кога заврши читањето со едно долго и штуро наравоучение, беше испратено со бурни ракоплескања.

Потоа стана едно слабо и маланхолично девојче со „интересно“ бледило на лицето, што беше последица на прашоците, земени против растројство на стомакот, и прочита една троглива поема под заглавие „Проштавање на мисуриската девојка со Алабама“.

Потоа се појави една млада црнокоса дама и почна со еден трагичен тон:

ПРИВИДЕНИЕ

„Ноќта беше мрачна, бурна. На грозното небо не трепереше ниту една ѕвезда, но глувите удари на громот непрекинато го раздвижуваа воздухот; страшни молњи ги разбраздуваа црните облаци. Бујните ветрови свирепо лудуваа и уште повеќе го засилуваа тој метеж во природата. И во тој грозен, страшен час таа ми се јави како едно од оние еветли привиденија, што е способна да го создаде само силната фантазија на поетот - ми се јави како царица на убавината! Толку тивки беа нејзините стапки, што не се чувствуваше никаков звук, и ако не беше волшебната магнетска омаеност на нејзиното присуство, таа можеше да помине и да излезе незабележано! Чудна тага се читаше врз нејзините црти, исто како ледените солзи на покривот преку зимата.“ Итн. итн.

Тој кошмар заземаше цели девет страници ситен ракопис и завршуваше со една понижувачка и страшна проповед кон сите, кои не се презвитеријанци, толку грозна проповед, што на творбата ѝ беше дадена првата награда. Едногласно таа беше призната за најубавата творба на целата вечер.

Претседателот на градот, откако му ја предаде наградата на авторот, одржа силен говор во кој рече дека за време на целиот негов живот не слушнал нешто покрасноречиво од тоа, дека и самиот Даниел Веботер*** би можел да се гордее со таква работа.

Најпосле учителот, кој беше малку зацрвен од испиеното вино, ја турна фотелјата настрана, се заврте со грбот кон публиката и почна да ја црта на црната табла мапата на Америка, бидејќи имаше намера да го започне испитот по географија. Но, денеска не му одеше по рака добро да ги нацрта границите со неговата рака што му се тресеше, и затоа во целата сала се разнесе воздржано кикотење.

Педагогот разбра во што е работата и направн обид да се поправи. Со сунѓерот го избриша половината од цртежот и ја нацрта повторно, но тоа излезе уште полошо. Тој го сконцентрира целото свое внимание над работата, цврсто решен да не слуша повеќе никакви подбивања. Чувствуваше дека кон него се насочени сите погледи и ете сега цртежот како да стана подобар, но, кикотењето не престана, а се случи нешто неочекувано. Над неговата глава, на таванот имаше еден прозорец. Одеднаш прозорецот се отвори и оттаму почна да се спушта една мачка, врзана со канап за телото. Устата ѝ беше врзана со крпа, за да се задуши нејзиното мјаукање. Бавно се спушта таа надолу, одвреме-навреме де кревајќи се нагоре и фаќајќи се со ноктите за канапот, де извивајќи се надолу, мавтајќи со шепите во воздухот.

Незадржлива смеа се разнесе во целата сала. Мачката веќе се наоѓаше на неколку сантиметри од главата на учителот, кој целиот беше вовлечен во своето цртање. Мачката се спушти уште пониско, пониско, најпосле ги вдена своите остри нокти во периката на учителот, по кое беше бргу тргната нагоре кон керамидите, носејќи го со себеси својот трофеј.

Врз голата глава на учителот засјаи силна светлост, бидејќи синот на фирмописецот ја имаше намачкано таблата со златна боја.

Годишното дело беше прекрасно. Децата се одмаздија. Дојде ваканцијата.





22
ТОМ СЕ ЗАПИША во новото здружение на воздржливите, соблазнет од ефектните подароци, што им ги даваа на членовите на тоа здружение. Тој даде ветување дека не ќе пуши, дека не ќе џвака тутун и дека не ќе говори лоши работи, додека е член на ова здружение. Но штом ги даде тие ветувања веднаш откри една за него нова вистина: доста е само да ветиш дека не ќе правиш ништо - и веднаш ќе посакаш да го направиш токму тоа што е забрането. И Том почна силно да се измачува, така што ќе се откажеше од секакво воздржување, ако не го привлекуваше помислата дека набргу ќе може да се гордее со црвената панделка.

Наближуваше празникот 4 јули, но дотогаш имаше уште многу да се чека, и затоа Том ги насочи сите свои надежи кон стариот судија Фрезер, кој лежеше смртно болен и на кого што веројатно ќе му биде приреден свечен погреб, како што му доликува на неговиот висок чин.

Три дена со ред Том се интересираше за здравјето на судијата и усрдно прашаше за него. Непрестајно ги вадеше значките и ги ставаше гледајќи се на огледалото. Но положбата на судијата постојано му се менуваше де кон подобро, де кон полошо. Најпосле се пушти слух дека му е подобро и дека веќе се поправа. На Том му стана многу мачно, тоа како да беше личен напад кон него од страна на стариот судија.

Кога размисли малку, тој си поднесе оставка од членувањето во здружението, откажувајќи се од своите ветувања. И што мислите - истата ноќ на судијата му стана полошо и старецот умре. Том реши, отсега натаму никогаш да не им верува на зборовите на луѓето. Погребот беше раскошен. Членовите на здружението парадираа во процесијата со таков ефект, така што бившиот нивни член туку што не пукна од злоба.

Но, затоа пак, повторно се почувствува слободен. Тој можеше да пие, да пцуе, да пуши - и одеднаш за големо чудо забележа дека за сите тие работи сега нема никаква желба. Фактот што е тој слободен да го прави сето тоа, му го одземаше целиот апетит да го прави тоа и ја уништуваше сета сласт на забранетите наслади. Малку по малку Том почна да забележува дека толку чеканата и сакана ваканција стана некако многу досадна. Тој се обиде да води дневник, но за три дена ништо не се случи и тој се откажа од пишувањето.

Еден странски хор на црнци - музиканти го посети гратчето и предизвика изненадување. Том и Џо Харпер исто така составија една група од артисти и беа среќни два-три дена.

Дури и прочуениот празник 4 јули мина неславно - врнеше дожд како од крбла и затоа празнувањето не се одржа; а најголемиот човек на светот (според мислењето на Том) мистер Бентон, сенатор на Соединетите Држави, не ги оправда надежите. Излезе дека тој воопшто не е голем, дека воопшто не личи на големец, а е речиси најобичен смртник, едно најобично човече.

Дојде еден циркус. Децата, неколку дена со ред по заминувањето на циркусот си направија свој циркус под еден шатор од скината дипла, одредија влезна такса - по три топуски за момче и две - за девојче.

Но потоа, и таа игра им се досади.

Еден френолог и еден маѓесник го посетија гратчето, престојуваа неколку дена и кога си отидоа, градот повторно потона уште подлабоко во својата досада. Навистина имаше уште неколку весели екскурзии, но тие се организираа толку ретко и на толку големи временски растојанија, така што времето меѓу една до друга екскурзија минуваше уште подосадно и поеднообразно.

Беки Тачер, за време на ваканцијата, си отиде дома кај родителите, и на кутриот Том животот му се стори тажен и бесмислен.

Страшната тајна за убиството во гробиштата се претвори во една хронична болест, како гнојна рана која постојано тече и боли.

Во средината на летото во градот почна да владее скарлатина (сипаница).

Цели две бескрајни недели Том помина в постела како затвореник, сосема оттргнат од целиот свет и од општествениот живот. Тој беше многу болен и ништо не се интересираше.

Најпосле, кога стана од постела и излезе на бел ден, виде, дека кај сите и во сè дошло до голема промена. Сите постеа, се причестуваа, не само возрасните, но и децата.

Тој тргна по улиците со намера да најде, макар и едно весело лице, но насекаде го среќаваше разочарување. Го најде Џо Харпер вовлечен во изучувањето на Светото писмо и жалосно ја заврте главата, за да не ја гледа таа тажна слика. Наврати кај Бен Роџерс, но тој беше појден да ги посети бедните со една кошница храна.

Со еден збор, секоја нова средба со другарите уште повеќе го нервираше и го мачеше Том. Најпосле, очаен, тој побара утеха кај Хаклбери Фин. Но и тука - Том беше пречекан со текстови од библијата. Тогаш кутриот Том со тажно срце тргна накај дома и легна в постела сосема убеден дека тој е единствениот во градот, кој потонал во гревови, и според тоа е изгубен неповратно.

Преку ноќта избувна страшна бура со пороен дожд, со заглушливи грмежи и заслепувачки молњи. Том ја закопа главата во перницата се покри со ќебето и со ужас почна да ја чека смртта. Тој воопшто не се сомневаше дека тоа зло дошло само заради неговите гревови. Но, малку по малку бурата стивна без да го порази непокајаниот грешник.

Вториот ден повторно го викнаа лекарот. Том се разболе повторно. Скарлатината го повторила.

Цели три недели тој лежеше како труп, и тоа време му се стори цел век. Најпосле кога оздраве тој воопшто не се радуваше на своето оздравување, бидејќи знаеше дека е сам на светот, напуштен и отфрлен од своите пријатели.

Еднаш, шетајќи се тажен по улиците, тој го виде Џим Холс, кој вршеше улога на судија меѓу детскиот суд; судеа една мачка за убиство, во присуство на самата жртва - една задавена птица. Скриени зад еден агрл, Џо Харпер и Хак Фин уништуваа една крадена диња. Кутрите деца! И тие, како Том, преболедуваа повторно и долго лежеа в постела.





23
НАЈПОСЛЕ ЗАДРЕМЕНИОТ ГРАД се разбуди. Тој излезе од апатијата, преку процесот на убиството во гробиштата.

Се разбира, претходни слухови и расудувања имаше бескрајно многу. Том никако не можеше да се оттргне од тие непријатни разговори. Сепак, кога се зборуваше за убиството, тој почнуваше да се тресе, неговата нечиста совест почнуваше да му зборува дека тие се прават нарочно пред него, како јадица, за да го уловат. Навистина, тој не можеше да си објасни на кој начин би можеле да се посомневаат дека знае нешто за убиството, но сепак, не беше спокоен. Но, кога ги слушаше разните дрдорења за таа работа, трпки му лазеа по телото.

И затоа тој го викна Хак во едно осамено место за да позборува со него. Тој чувствуваше потреба, барем една минута да го разврзе јазикот и да го подели товарот на тешката мака со другарот кој пати од истата мака. Покрај тоа, сакаше да се убеди да не му кажал Хак на некого нешто за таа работа.

- Хак, слушај, си му кажал ли некому досега за тоа?

- За кое?

- Добро знаеш за кое.

- О, се разбира, никому, ниту збор.

- Ниту збор, да?

- Ниту збор, богами! А зошто ме прашаш?

- Така, зашто страв ми е.

- Но, Том ти го знаеш тоа дека ние нема да бидеме живи ни два дена, некој ако го дознае тоа.

Том малку се успокои. Тој помолче малку, па рече:

- Хак, ако те присилат, ти сепак, нема да кажеш, нели?

- Да ме натераат насила? Ох, ако сакам тој ѓаврл мелезот да ме удави како маче, се разбира ќе кажам.

- Добро, тогаш во ред. Изгледа дека нема од што да се плашиме, додека си го држиме јазикот зад заби. Но, ќе биде посигурно ако се заколнеме уште еднаш

- Важи.

И тие повторно се заколнаа со вообичаената свеченост.

- Нешто многу дрдорат околу тоа убиство, Хак. Ушите ми ги оглушија.

- Да, само тоа се слуша - Потер и Потер. Јас секогаш се тресам кога ќе го слушнам тоа име и ми иде да пропаднам вземи.

- Истото се случува и со мене. Уверен сум дека ќе загази. Кажи жал ли ти е за него?

- Понекогаш ми е жал и ми се плаче. Сиромав човек, на никого зло му нема направено. Ловеше риби мирно и тихо, за да земе некоја пара, за да се напие. Другото време го поминува во спиење. Има ли нешто лошо во тоа? Ние да не сме подобри? Не, Потер не е лош човек, гревота е да се каже спротивно. Еднаш ми даде половина риба, кога немав што да јадам. А покрај тоа, многу пати ми помагал кога сум бил во нужда.

- А мене секогаш ми ги крпеше летачките и ми ги врзуваше куките на јадицата. Знаеш секогаш сакам да може некако да се извлече!

- Не ќе можеме да го спасиме, Том. Залудно ќе се мачиме, кој ќе ни поверува.

- Се разбира, така е. Но непријатно ми е луѓето како го озборуваат и му припишуваат разни работи.

- И мене тоа ме лути. Претстави си, велат, дека бил злосторник, разбојник, и дека многу одамна требало да го обесат.

Долго разговараа децата, но, од тоа немаа никаква полза. Кога се стемни тие се најдоа покрај малиот осамен затвор, со надеж дека можеби нешто ќе се случи особено, кое одеднаш ќе ги уништи сите пречки. Но ништо не се случи. Не дојде ниту добриот ангел, ниту добрата маѓесница - за да му помогнат на несреќниот затврреник. Децата се приближија до прозорецот на затворската ќелија, што го правеле повеќе пати досега, тихо тропнаа и му дадоа на Потер цигари и кибрит. Ќелијата беше на ниско, а стражар воопшто немаше.

Благодарноста негова за донесените подароци секогаш силно ги печеше децата, а овој пат ги печеше посилно како никогаш. Тие почувствуваа дека постапуваат како страшливци и предавници.

- Ви благодарам, деца, - им рече Потер - вие бевте добри кон мене, многу добри, толку добри како никој во нашиов град. Преку целиот живот ќе ја паметам вашата добрина. Често си мислам, понекогаш им правев играчки на децата, сум им ги поправал летачките, сум им покажувал каде се лови најмногу риба. Секогаш сум ги милувал, а еве сега сите го заборавија стариот Потер, само Хак и Том не го заборавија. Добро, и јас нема да ги заборавам. Ете, деца јас извршив страшен престап, бев многу пијан, не бев при памет. И затоа ќе ме обесат. Но подобро! Мојот живот, живот ли е? Добро, да не зборуваме за тоа. Зошто да ве плашам непотребно, вие двајцата бевте добри кон мене. Еве што ќе ви кажам: никогаш не опивајте се, ако не сакате да се најдете во мојава положба. Мрднете се малку налево, ете така, да знаете само каква силна утеха е да видиш пријателски лица, кога си паднат во ваква неволја, а еден на друг на посети, никој освен вие! Качете се еден на друг на рамо, сакам да ви ја стиснам раката. Ете така. Дајте ги рацете, јас ќе ги стиснам. Вашите раце ќе минат низ решетките, а мојата не може, голема е. Мали се, слаби се вашите раце, но многу му помогнаа тие на кутриот Потер, и навистина можеа да му помогнат, ако имаше како!

Том се врати дома во најмрачна расположба. Преку ноќта го измачуваа страшни соништа.

Другиот ден, уште рано тој почна да се вртка околу судот. Некаква непозната привлечна сила го тераше да влезе, но не се решаваше. Истото го преживуваше и Хак. Двајцата внимателно се избегнуваа еден со друг. И двајцата се мачеа да избегаат колку што е можно подалеку од судот. Но една иста сила ги тераше таму. Том постојано ги прислушнуваше разговорите на оние, кои одвреме-навреме излегуваа од салата за судење, но сите искажувања беа загрижувачки: јажето се поздраво и поздраво се стегаше околу вратот на несреќниот Потер.

Кон крајот на вториот ден, се зборуваше дека Индијанецот Џо цврсто стои на своите искази и дека нема никакво сомневање во пресудата на поротата.

Том го немаше таа вечер и се прибра доцна во ноќта, низ прозорецот. Тој беше страшно возбуден и не можеше да заспие веќе неколку часа.

Следното утро речиси целиот град се слеа во судот - беше последен ден. Се чекаше пресудата. Салата на судот беше преполна од мажи и жени.

По долго чекање, поротниците влегоа еден по друг и ги зазедоа своите места. По неколку минути го воведоа и Потер. Тој беше блед како крпа, погледот му беше измачен и безнадежен. На рацете му се нишаа вериги. Сите погледи се насочија кон несреќниот. Индијанецот Џо, студен и спокоен како секогаш, очевидно, никогаш немаше потреба од вниманието на публиката.

Настана нова пауза. Потоа влегоа судиите и шерифот објави дека заседанието се отвора. Тоа чекање и подготовки уште повеќе го засилуваа напрегнатото чекање.

Го воведоа првиот сведок, кој кажа дека го видел Потер како си ги мие рацете на изворот во она утро, кога беше откриено злосторството. Кога го видел, обвинетиот побрзал да избега, веројатно исплашен од него.

Обвинителот му постави неколку прашања и му предложи на бранителот, ако сака да го испитува сведокот,

Обвинителот мирно ги крена очите, но веднаш ги наведна, кога адвокатот рече:

- Од моја страна јас не сакам да му поставувам никакви прашања на сведокот.

Следниот сведок констатира дека ножот, најден до трупот, е на Потер.

Обвинителот, кога го заврши испитувањето, повторно го замоли адвокатот да му постави прашања на сведокот.

- Немам намера да го прашам сведокот - одговори бранителот на Потер.

Третиот сведок се заколна дека тој често пати го гледал тој нож во рацете на обвинетиот.

Бранителот на Потер повторно одби да му задава какви и да било прашања на тој сведок.

Публиката беше збунета. Врз сите лица се читаше чудење и досада. Што мисли тој бранител, зар ниту малку не ќе се заложи за неговиот штитеник, за да му го спаси животот.

И најмалите подробности на она што се случило во гробиштата, беа раскажани и потврдени од проверени докази, но адвокатот на Потер упорно ги оставаше без никакво внимание.

Незадоволството и неспокојството на публиката се изрази со гласно шушукање, за што предупредија судиите. Обвинителот сметајќи ја работата за решена, не најде за нужно да одржи долг говор:

- Господа поротници - рече тој, - сведоштвата на толку чесни граѓани, доказите дадени под заклетва, не даваат никакво сомневање во однос на вината на несреќниот обвинет, кој се наоѓа пред вас. Фактот е очевиден - и ние се оставаме на вашата праведна пресуда.

Придушен извик се оттргна од градите на Потер. Тој го покри лицето со рацете и почна полека да се ниша напред назад. Во салата владееше тегобно молчење. Многу мажи беа возбудени, а на многу жени им потекоа солзи од очите, кои го изразуваа нивното сочувство.

Најпосле стана бранителот на обвинетиот.

- Почитувани господа, - рече тој, - во почетокот на процесот си поставивме цел да докажеме дека обвинетиот го извршил тоа страшно убиство, го извршил само под влијание на својата пијана состојба. Сега ние го изменивме своето мислење и нема да настојуваме на тој факт од нашата заштита...

Откако го рече тоа, тој го замоли полицаецот:

- Нека влезе Том Соер.

Врз сите лица се изрази чудење, помешано со љубопитство. Дури и Потер се стресе и живна. Сите погледи со големо интересирање се насочија кон Том, кој стана и се приближи до масата на судиите. Детето имаше див, исплашен поглед. Покрај тоа тој се заколна со многу тврд и спокоен глас.

- Том Соер, кај бевте ноќта на 17 јуни, околу еден часот? - праша адвокатот.

Том ги погледна суровите и бистри очи на Индијанецот Џо и устата му се вкамени.

Целата сала замрзна во напрегнато очекување. Гласот не ѝ се покоруваше на волјата на Том, но, по неколку минути тој собра сили и полека прозбори со треперлив глас:

- На гробишта.

- Говорете посилно, ве молам. Не плашете се... И така вие бевте...

- На гробишта.

Индијанецот Џо се насмевна со презир.

- Вие сте биле некаде близу до гробот на стариот Вилијамс, нели?

- Да, господине.

- Посилно. Колку близу бевте до гробот?

- Приближно на исто растојание, на кое стојам сега од вас.

- Вие бевте скриен?

- Да, бев скриен...

- Каде?

- Зад брезите, што растат до гробот.

Индијанецот Џо трепна незабележливо.

- Кој беше со вас?

- Бев таму заедно со...

- Почекајте малку. Засега нема потреба да го именувате вашиот другар. Ќе го повикаме кога ќе биде потребно. Што носевте со вас?

Том се заплетка и изгледаше мошне засрамен.

- Ајде зборувајте, дете мое, не плаши се, вистината секогаш треба да се почитува. Што носевте со вас?

- Носевме само... една пцовисана мачка.

Публиката почна да се смее, но претседателот веднаш воспостави тишина.

- Ќе ви го покажеме скелетот на мачката, ако биде потребно, а сега Соер, раскажете сè по ред, како што се случило. Кажете што знаете за тоа. Само, внимавајте да не пропуштите нешто, и најглавно не плашете се, никој ништо не ви може.

Том го започна своето раскажување во почетокот срамежливо, нерешително, но малку по малку се запали и почна да раскажува течно и јасно. Во тишината јасно звучеше неговиот глас. Сите очи беа насочени кон новиот сведок. Со отворени усти, речиси не дишејќи, целата публика слушаше и жедно ги голташе неговите зборови, опфатена од огромниот интерес на страшниот расказ.

Но сеопштата возбуденост достигна врвна крајност, кога Том рече:

-... Тогаш докторот зеде една тешка штица и го удри со неа Потер, а Потер падна во несвест. Тогаш Индијанецот Џо се фрли кон докторот со ножот и...

Трас! Брз како молња мелезот летна кон прозорецот, ги турна сите што му стоеја на пат, и - побегна.





24
ТОМ ПОВТОРНО СТАНА ХЕРОЈ на гратчето. Постарите луѓе го гледаа и го фалеа, а младите му завидуваа од дното на душата. Неговото име беше дури и овековечено во печатот - месниот весник го воздигна до небеса. Некои почнаа да предвидуваат дека нему уште од раѓањето му било речено оти ќе стане претседател на републиката, се разбира, до колку пред тоа не заврши висејќи на јаже.

Како и што се очекуваше, променливото и лесномислено население повторно ги сврте неговите симпатии кон Потер, му ласкаше, го галеше толку неразбирливо, колку што порано неразбирливо го осудуваше. Но такви се луѓето. Нема зошто да ги осудуваме за тоа.

Дните на Том минуваа како непрекината веселба и ликување, но за тоа пак преку ноќта тој немаше спокојство. Ликот на Индијанецот Џо постојано го вознемируваше, го следеше во сонот. Постојано го гледаше страшниот Индијанец со остар нож в рака. Ништо не можеше да го натера Том да излезе од дома, откако ќе се стемнеше. И кутриот Хак се наоѓаше во истата состојба на страв и вознемиреност, заради тоа, што Том му ја раскажа целата историја на убиството пред заштитникот на Потер во онаа ноќ пред пресудата, и Хак ужасно се плашеше дека и него ќе го повикаат на суд, иако бегањето на Индијанецот Џо го спаси од непријатноста да излезе пред судот како сведок. Да претпоставиме дека момчето добило чесен збор од адвокатот оти ќе молчи. Но, тоа не е важно. Откако Том, измачен од грижата на совеста, отиде таа ноќ и ја призна пред него страшната вистина, заборавајќи на свечената и страшна клетва, оттогаш довербата на Хак во целиот човечки род наполно исчезна.

Секој ден, гледајќи ја силната благодарност на стариот Потер, Том се радуваше, што ја откри својата тајна. Но през ноќта, тој се каеше за стореното и велеше:

„Сепак, ќе беше подобро да молчев“

На Том де му беше страв, што никогаш не ќе го фатат Индијанецот Џо, де пак сакаше да не го фатат. Во душата тој беше убеден дека ќе може да дише слободно само тогаш, кога ќе умре тој човек и кога Том со сопствени очи ќе го види трупот на Џо.

Беше одредена награда за фаќањето на престапникот, но Индијанецот Џо како да пропаднал во земјата. Еден искусен полицаец, од оние што сè знаат и сè гледаат, дојде специјално во Сен Луис. Се промува наваму натаму, го помириса воздухот, значајно ја заврте главата и најпосле постигна видлив резултат, каков што постигаат и сите луѓе од неговиот калап. Со други зборови, тој наиде само на „стапките“. Но „стапките“ не можат да бидат бесени за убиство, така што, откако го изврши тој подвиг, искусниот детектив си замина. Том пак си остана со својата вознемиреност, чувствувајќи постојана опасност над себе.

Полека минеа ден по ден. Страшниот впечаток малку по малку почна да се ублажува и стравот на Том стана не толку страшен и мачен.





25
ВО ЖИВОТОТ НА СЕКОЕ ДЕТЕ секако настапува време, кога тоа одеднаш чувствува несовладлива желба за да тргне, да бара и да ја копа земјата со надеж дека ќе го најде скриеното богатство. Таа желба одеднаш го опфати и Том. Тој отиде да го побара Џо Харпер, но Џо беше појден некаде. Бен Роџерс исто така го немаше дома. Беше појден на риболов. Најпосле Том го сретна Хак Фин, „Крвавите Раце“. Том го одведе Хак во еден скришен агол и отворено му раскажа во што е работата. Хак веднаш се сложи. Тој никогаш не откажуваше да учествува во претпријатија кои даваат разонода и не бараат почетен капитал, зашто можеше спокојно да располага со слободното време, и тоа време воопшто не вреди пари, како што вели поговорката.

- Но, каде ќе копаме? - праша тој.

- Не е важно, каде што сакаме.

- А нели насекаде има закопано богатство?

- Се разбира дека нема насекаде. Богатствата се закопуваат во нарочни места, Хак, на пример, или во некој гнил сандак, закопан под корените на старо исушено дрво, точно таму, каде што паѓа сенка во полноќ. Но најчесто богатствата се закопуваат во ненаселени, напуштени згради каде што се сноваат сеништа.

- Но кој ги закопува тие богатства?

- Се разбира дека разбојниците. А ти, кој мислиш? Директорите на неделните училишта?

- Од каде ќе знам. Ако беше мое богатство јас не би го криел. Ќе ги трошев парите и ќе живеев за свое задоволство.

- И јас исто. Но разбојниците не постапуваат така. Тие секогаш го закопуваат богатството и го остават во тајна.

- И никогаш ли не се враќаат по него.

- Не. И да сакаат да го земат назад не можат, бидејќи речиси секогаш го забораваат местото каде што е закопано, или пак умираат. И ете така, богатството лежи во земјата, многу, многу години, додека не оксидира. Одеднаш на некого му доаѓа до рака стара или пожолтена хартија, во која е напишано по какви знаци може да се најде богатството. Тие знаци треба да се толкуваат цела недела, бидејќи е напишано не со прости букви, а со иероглифи.

- А што се тоа иероглифи?

- Иероглифи тоа се разни цртани нешта, слики и слични работи. На прв поглед тие како ништо да не значат.

- Но ти имаш ли таква книга, Том!

- Не.

- Но тогаш, како ќе го најдеме богатството? По какви знаци?

- Нема потреба од никакви знаци. Богатствата секогаш се скриени во некоја куќа, каде што владее нечистиот дух, или на некој остров, или под некое суво дрво. Ние донекаде го прегледавме Џексоновиот остров, не ќе е лошо да побараме уште малку. Ако не друго, барем во онаа запустена куќа, каде што се јавуваат духовите, таму во планината. Освен тоа, јас знам исушени дрва, на кои една гранка стрчи како некоја црна рака.

- Значи под секое такво дрво има закопано богатство?

- Колку си прост, се разбира дека не

- Но, како ќе дознаеш под кое дрво има?

- Ќе бараме насекаде.

- Да, но за тоа ќе биде потребно многу време, речиси цело лето.

- Сеедно. Одеднаш ќе најдеш земјено грне со стотници долари, или ќе наидеш на истурен сандак со брилијанти. Што ќе биде, а?

Очите на Хак му пламнаа.

- Се разбира дека ќе биде убаво. Но јас ќе бидам позадоволен ако најдам долари. Од брилијанти, право да ти кажам, нема потреба.

- Прекрасно! Всушност готов сум да се обложам: дека нема да ги фрлиш низ прозорец брилијантите. Некои од нив се многу скапи, по дваесет долари парче. Нема поевтин од пет-шест долари.

- Можеби е така.

- Чесен збор, прашај кого што сакаш. Нели ти никогаш не си видел брилијанти, Хак?

- Признавам, никогаш не сум видел.

- Но на кралот целите гради му се накитени со брилијанти.

- Јас никогаш не сум видел крал.

- Од кај ќе го видиш пак тука? Види, ако си во Европа, тоа е друга работа, таму ги има колку што сакаш.

- Така ли е? Но, кажи ми те молам, од каде ќе почнеме да копаме?

- И јас самиот не знам. Нема ли да е најдобро да почнеме повторно од она големо дрво со една исушена гранка. Знаеш, таму, во пазувите на планината, зад шумата.

- Добро, да почнеме.

Момчињата најдоа некаде една искривена копачка и една мотика и тргнаа на пат. Целта на нивните страсти се наоѓаше на три милји од градот. Таму тие стасаа уморни, задишени, и легнаа под сенката на големата бреза, за да се одморат и да испушат по една цигара.

- Прекрасно е тука! - рече Том. - Слушај, Хак, ако го најдеме богатството, што ќе правиш со твојот дел?

- Секој ден ќе јадам бурек со млеко и ќе пијам по цела чаша сода. Потоа ќе одам во циркус секогаш кога ќе дојде циркус во нашиот град. Тоа ќе биде раскош, а не живот.

- Но нема ли да штедиш?

- Да штедам ли? Зошто?

- За да насобереш многу пари и за да живееш со нив цел живот.

- Нема потреба. Татко ми може да се врати во градот и да ми ги изеде и испие до последен грош. Па подобро е јас да си ги изедам. Но ти, што ќе правиш со твоето богатство, Том?

- Ќе си кулам ново барабанче, вистинска сабја, црвен елек, една пудлица и ќе се оженам.

- Ќе се ожениш?

- Се разбира. Што има лошо во тоа?

- Том, ти да не си полудел?

- Почекај, и ќе видиш?

- Добро, ништо поглупаво од тоа не би можел да измислиш. Види ги татко ми и мајка ми. Тие постојано се тепаа. Јас многу добро ги паметам.

- Тоа не значи ништо. Жена ми со никого нема да се тепа.

- Слушај, пиленце, сите се исти, готови се да го упропастат човека. Поубаво, помисли малку. Како се вика, девојчето?

- Тоа не е девојно, туку госпоѓица.

- Сè едно. Едни ги викаат така, други инаку. Како се вика?

- Ќе ти кажам друг пат, не сега.

- Жалосно, ти си со намера да се жениш, а јае пак ќе останам сам како кукавица.

- Ништо не менува, јас ќе те поканам да живееш кај нас. Но за тоа ќе зборуваме друг пат. Ајде сега да се фатиме за работа.

Тие работеа и се потеа речиси половина час. Но никаков резултат. Уште половина час копаа но, без резултат. Најпосле, Хак изгуби трпение.

- Зар, богатството секогаш толку длабоко е закопано?

- Не секогаш еднакво. Но јас почнувам да мислам дека не сме почнале на точно место.

Тие одбраа ново место и почнаа пак да копаат. Се разбира работата сега не им одеше толку брзр, бидејќи рацете им беа изморени.

Долго копаа молчејќи. Хак Фин престана да копа, се потпре на копачот, ги избриша со ракавот капките пот од челото и прозбори:

- Добро, а потоа, каде ќе копаме?

- Ми се чини дека ќе треба да пробаме под оној стар даб на Кардифското Ритче, зад куќата на вдовицата.

- Да, таму можеби ќе најдеме нешто. Но има една опасност. Вдовицата може да ни го земе богатството.

- Да ни го земе? Какви глупости зборуваш! Само нека се обиде. Богатството секогаш му припаѓа на оној, што го нашол, тоа убаво го знам.

Хак се смири. Работата повторно живна. Одеднаш тој извика:

- Ѓавол да го земе, и тука не е! Ти што мислиш?

- Чудна работа. Не разбирам што може да значи тоа. Работата не е чиста. Изгледа дека некоја маѓесница ни пречи да го најдеме.

- Ти се молам, што си измислил! Нели маѓесниците не маѓепсуваат преку бел ден!

- Имаш право, не се сетив. А сега знам во што е работата! Ете колку сме глупави! Нели треба да го забележиме местото, каде што паѓа сенката од сувата гранка во полноќ и таму да копаме.

- Значи, се мачевме напразно. Добро, тогаш да дојдеме навечер. Ти ќе можеш ли да се извлечеш од дома!

- Ќе се погрижам. Ќе треба да го направиме тоа, уште оваа ноќ, зашто ако ја види некој дупката веднаш ќе му текне! Ќе дојде и ќе го земе богатството, а ние со тебе ќе останеме со празни раце.

- Се согласувам. А дотогаш да го скриеме алатот во грмушките.

Во ноќта момчињата се најдоа на истото место, во определеното време. Во темнината седнаа на еден трупец и почнаа да чекаат. Местото беше пусто, осамено. Моментот беше судбоносен, барем таков се сметаше според старите традиции. Невидливи духови си шепотат во густите грмушки, авети се кријат во секој темен агол, глув и тажен кучешки лаеж се разнесува оддалеку во ноќниот воздух, а ноќта сама му одговара со своето плачливо врескање.

Двете момчиња се исплашија, но не смееја да прозборат ниту збор. И ете, според нивната пресметка веќе настапува полноќ. Тие го забележаа местото каде што паѓаше сенката од гранката и почнаа да копаат. Овој пат тие речиси беа сигурни во својот успех. Колку повеќе копаа, толку посилно се разгоруваше нивното љубопитство, толку поусилено тие се залагаа.

Дупката стануваше сè подлабока и подлабока. Секој пат, кога копачот удираше во нешто тврдо, срцата почнуваа да им чукаат со надеж, но одеднаш настапуваше горчливо разочарување. Се случуваше тоа да е или камен, или корен на некое дрво.

- Нема зошто да се трудиме напразно Хак - рече Том, - пак сме се збуниле. Не копаме таму, каде што треба.

- Невозможно е! Нели го одбележавме местото со конец.

- Не знам, право да ти кажам, изгледа дека има нешто друго...

- Па, на што мислиш?

- Ние го определивме времето потамина. Можеби е сега подоцна или порано од дванаесет часот.

Хак ја испушти лопатата од рацете.

- Значи така. И овој пат ќе треба да се вратиме со празни раце! Всушност, како ќе можеме да го познаеме точно времето? И, освен тоа, тука е толку страшно ноќно време. Насекаде има духови и сеништа. През цело време ми се чини дека зад мене стои некоја вештица. Ми е страв да се завртам. А можеби, вештицата само чека погоден момент. За цело време по снагата ми идат морници, а очите ми се замаглуваат.

- И со мене се случува истото, Хак. Но знаеш ли зошто понекогаш мртовец слегува во дупката, каде што е богатството. Се разбира, за да го чува!

- Тогаш воопшто не сакам да копам на места, каде што има мртовци.

- Ми се чини дека сосема не е во ред да ги вознемируваме, Хак. Претстави си, одеднаш скелетот ја крева главата и почнува да разговара со нас?

- Те молам, Том, престани! Ми е страв! Нема ли да биде подобро да го оставиме тоа богатство и да се обидеме на друго место?

- Добро, но каде - ете во тоа е работата.

Том се замисли.

- Нема ли да биде подобро да се обидеме во напуштената куќа, во пазувите на планината? Чинам дека таму ќе биде најдобро.

- Не ги сакам куќите каде што има сеништа. Тие се полоши и од мртовците. Навистина, има мртовци, кои одеднаш ти прозборуваат, но за тоа пак не одат наоколу бесшумно, не ти гледаат над рамото, не ги плашат луѓето, не крцкаат со забите, како сеништата. Тоа не можам да го поднесувам, Том. Ниту пак некој може да го поднесува.

- Така е Хак, треба да се има предвид едно дека сеништата сноваат само ноќно време, а дење нема да ни пречат да копаме. И ние ќе копаме колку што сакаме.

- Да, но зошто ниту една жива душа не смее да мине покрај таа куќа ниту дење ниту ноќе?

- Просто заради тоа што е непријатно да се минува покрај куќа, во која се отепал човек. И самиот знаеш дека таму дури и ноќно време никој ништо нема забележано, освен понекогаш движење на син пламен во прозорците.

- Да, таму каде што се покажува таков пламен, значи, дека и сеништето не е далеку. Тоа се разбира само по себеси, бидејќи е познато дека само сеништата имаат таков оган.

- Да кажеме дека е така. Но дење тие никогаш нема да се појават, така што нема од што да се плашиме.

- Добро, ако биде така како што велиш ти. Ќе појдеме таму. Само, ми се чини дека и таму нема да најдеме богатство.

Со тие зборови, двете момчиња бргу се спуштија надолу по ритчето. Долу, сред долината, силно осветлена од месечината, осамена стрчеше напуштената куќа. Оградата, со која беше оградена, одамна веќе беше разурната. Трева и бурјани, речиси, растеа до самиот праг, оџаците беа накривени, прозорците зјапаа без стакла, едниот агол на покривот беше паднат.

Том и Хак жалосно ја погледнаа кутрата куќа и почнаа да чекаат секој момент да се издигне во прозорецот синиот пламен. Тие разговараа шепотејќи. Кога се доближија до куќата, тие нарочно свртеа надесно, за да не минат близу до таа кутра куќа. Потоа брзо се упатија накај дома, низ шумата што ја покриваше едната страна на Кардифскиот Рид, што беше завртен кон градот.





26
СЛЕДНИОТ ДЕН околу пладне, Том и Хак се вратија кон исушеното дрво, за да си го земат алатот. Том со големо нетрпение чекаше побргу да влезат во напуштената куќа. Дури и Хак, привлечен од надежот за богатството, сега покажуваше поголемо залагање отколку сношти.

Тој одеднаш извика:

- Слушај, Том, кој ден сме денес?

Том бргу во себеси ги изброи сите денови на неделата и исплашено го погледна Хак.

- Ох! Јас пак на тоа и не помислив!

- И јас исто така, одвај сега ми текна дека денеска е петок.

- Види ти несреќа! Добро што навреме се сетивме. Може ли да се започне таква работа во петок.

- На сите им е познато дека петокот е лош ден.

- Се разбира, секој глупак го знае тоа. Не си ти првиот што си го измислил, Хак.

- А покрај тоа, сношти сонував многу лош сон. Сонував глувци...

- Па што?

- Тоа е добар знак дека ќе имаме непријатности.

- Но глувците не се касаа меѓу себе?

- Не.

- Значи работата е лоша. Штом глувците не се касале, покажува дека ни се заканува некоја несреќа и треба да си ги отвориме очите. Да ја оставиме таа работа денеска и ајде да си играме Робин Худ.

И така Хак и Том целиот ден играа Робин Худ, погледнувајќи одвреме-навреме кон напуштената куќа и разменуваа мисли за вложениот труд.

Кога почна да зајдува сонцето, и дрвјата ги фрлија долгите сенки, двајцата тргнаа накај дома и набргу се оддалечија во густата шума на Кардифскиот Рид.

Во саботата попладнето двајцата повторно се најдоа крај исушеното дрво. Од почетокот тие запалија по една цигара и позборуваа под сенката. Потоа почнаа да ја копаат последната дупка не толку заради некаква надеж, а просто заради успокојување на совеста. Том уверуваше дека имало случаи кога луѓето го закопувале богатството сосема плитко и тогаш првиот човек, што минувал покрај него, го наоѓал и го земал за себе.

Но и овој пат ништо не се случи. И така, тие си го зедоа алатот на рамо и се оддалечија со мислата дека не се шегувале со судбината и дека направиле сè што било нужно во такви ситуации.

Кога стасаа до напуштената куќа, ги опфати некаков страв, иако сè уште беше бел ден. По зајдувањето на сонцето, наоколу царуваше мртва тишина. Имаше нешто мрачно, нешто страшно во тоа празно, напуштено катче.

Момчињата долго не се решаваа да влезат. Најпосле се доближија до вратата и, тресејќи се од страв, нерешително погледнаа внатре. Тие видоа една соба обрасната со трева, без под, еден стар камин, прозорци без стакла, полуурнати скали. Од таваните висеа како партали огромни пајажини.

Том и Хак влегоа напрсти, загледувајќи се наназад бојазливо. Срцата силно им чукаа, тие разговараа меѓу себе со шепотење, особено внимавајќи и на најмалиот шум, готови, во случај на нешто непредвидено, веднаш да можат да бегаат.

Но, малку по малку, тие навикнаа, стравот се смени со љубопитство, тие со големо интересирање почнаа да се обѕираат наоколу, гордеејќи се со својата храброст и, одвреме-навреме самите се чудеа на себеси.

По извесно време имаа желба да погледнат што има на горниот кат, но тоа, во извесна смисла значеше, да си го отсечат патот за отстапување. По заемно окуражување, најпосле, двајцата ги оставија копачите во аголот и се качија на горниот кат.

Таму владееше иста жалосна разурнатост. Во еден агол имаше една темна собичка, од која вееше особена таинственост, но надежта се покажа лажлива и таму немаше ништо.

Сега момчињата сосема се окуражија и веќе се канеа да слезат долу и да се зафатат за работа. Но одеднаш Том го фати својот другар за ракавот.

- Пссст! - прошепна тој.

- Што е? - праша Хак побледнат од страв.

- Пссст... потивко! Слушај!

- Да, да, слушам! Леле, да бегаме побргу! - Да не си мрднал од местото! Тие веќе влегоа... Не слушаш ли, разговараат до вратата.

Момчињата легнаа на подот наслушувајќи низ пукнатините меѓу штиците, и така останаа ниту живи, ниту мртви.

- Сега застанаа... не, одат понатаму... Ете сега. Пссст... потивко, Хак, ниту збор! Ох, ни отидоа главите.

Во куќата влегоа двајца мажи. И Том, и Хак си рекоа:

- Ох, тоа е стариот глувонем Шпанец, кој веќе неколку дена скита низ градот. Но другиот кој е, не знам, прв пат го гледам.

Тој „другиот“ беше облечен во партали, со разбушавена коса и доста презрив поглед. Шпанецот беше наметнат со пелерина имаше долги веѓи и бели бакенбарди, а по рамениците исто така му се спушташе белата коса.

Кога влегоа неговиот другар живо и полугласно му говореше нешто. Скитниците седнаа на подот со лицето кон вратата, навалувајќи се на ѕидот, и тој што зборуваше го продолжи разговорот. Малку по малку зборуваше погласно и зборовите му стануваа поразбирливи.

- Не, - рече тој, - јас за сè размислив и не се сложувам. Многу е опасно.

- Опасно! - за’рже „глувонемиот“ Шпанец, од што беа изненадени момчињата. - Тоа се глупости и празни работи.

Кога го слушнаа тој глас, Том и Хак се стресоа и премреа од страв. Тоа беше гласот на Индијанецот Џо. Настапи тишина за извесно време. Потоа Џо рече:

- Тоа навидум изгледа поопасно од последната работа, но ништо нема да се случи.

- Тоа беше друго - толку беше далеку од градот и немаше ниту една куќа наоколу. Кој ќе те познае?

- Знам, знам. Но, сепак, требаше негдека да се скријам по тоа глупаво дело. И јас сакам да се мавнам оттука, и уште вчера се подготвував, но не можев ниту да мрднам, додека некакви ѓаволчиња се муваа тука по ридот.

„Ѓаволчињата“ се стресоа кога го слушнаа тој збор и си рекоа:

„Колку добро направија, кога им текна дека денеска е петок и решија да почекаат уште еден ден“.

Долу скитниците извадија од џебовите јадење и почнаа да јадат. По долго молчење, Индијанецот Џо рече:

- Слушај пријателе, врати се назад по реката и чекај, додека не те повикам, а јас ќе се погрижам да разберам што станува во градот. „Опасната“ работа, ќе ја свршиме само тогаш, кога јас добро ќе разберам сè и сè ќе подготвам. А потоа, во Тексас, ќе избегаме заедно.

На тоа решение и застанаа. Потоа и двајцата почнаа да се проѕеваат.

- Очите ми се затвораат за спиете, рече Индијанецот Џо. Јас ќе поспијам малку, тебе ти е редот да внимаваш. - Откога го рече тоа, тој се истегна на подот, сред бурјаните и тревата, и набргу за'рка. Другар му го мушна два-три пати по слабината и тој замолче. Но еве, и самиот чувар почна да кима со главата, спуштајќи ја сè пониско и пониско. Најпосле и двајцата за'ркаа едновремено.

Том и Хак воздивнаа со олеснување.

- Сега треба да го искористиме погодниот момент, - прозбори Том, - и побргу да се извлечеме оттука!

- Не можам, - рече Хак, - ми се чини дека ќе умрам, ако се разбуди еден од двајцата.

Том почна да го наговорува Хак, но тој се спротивставуваше. Најпосле тој тивко се исправи и тргна сам. Но штотуку стапна на трулата штица, се разнесе такво крцкање, така што Том клекна полумртов од страв. И веќе не се обиде по втор пат. Така двајцата лежеа неподвижно, броејќи ги минутите. Времето минуваше бавно и изгледаше бескрајно долго. Најпосле, со радост забележаа дека сонцето зајдува.

Едниот, од двајцата што спиеја, престана да 'рка. Индијанецот Џо се исправи, погледна наоколу, се насмеа со грозна насмевка гледајќи го својот другар, кој седеше со наведната глава над колената и 'ркаше. Џо го турна со ногата.

- Прекрасно, се разбира, многу добро вардиш! Добро, што ништо не се случи.

- Што, зар сум заспал?

- Да, само малку. А сега, време е да се мавнеме одовде, братче. Кажи ми, те молам, што да правиме со париве што останаа.

- Право да ти кажам, не знам, дали да ги оставиме тука, како што правиме секогаш. И да не ги гибаме додека не тргнеме на југ. Зашто, не е лесно да носиш со себе шестотини и педесет долари во сребро.

- Добро, значи ќе дојдеме уште еднаш.

- Да, но само ноќе, така е посигурно.

- Види во што е работава: може да се случи да наидеме на некоја друга пречка и да не успееме да ја свршиме работата, бидејќи многу непредвидени работи можат да се случат. Поради тоа, сметам, дека ќе биде најдобро да ги закопаме парите.

- Прекрасно, - рече другиот.

Првиот отиде до каминот, клекна на колената, извади една од страничните плочи на огништето и оттаму извади една торба, во која тропаа пари. Откако извади од торбата дваесеттина-триесет долари за себе и толку за Џо, тој му ја даде торбата со парите на Џо, кој наведнат во аголот копаше со ножот.

За миг Том и Хак ги заборавија сите свои страдања и возбуди. Со ококорени очи, тие ги следеа сите движења на Џо. Види каква среќа! Ниту на сон не гледале такво богатство. Не е мала работа, шестотини долари, тоа е цело богатство! Доста е за да се збогатат половина дузина момчиња. Ретко барањето на богатство се завршувало со таков успех. Сега веќе не постои непријатната неизвесност - каде да копаат.

Момчињата постојано се подбутнуваа со лактите, со тоа како да сакаа да речат:

„Нели направивме добро, што дојдовме тука?

Одеднаш ножот на Џо наиде на нешто тврдо.

- Еј! - извика тој.

- Што е? - праша другар му.

- Една иструлена штица... или не, изгледа дека е сандак. Ела помогни ми за да видиме што е. Всушност, нема потреба: јас пробив дупка во дрвото.

Тој ја втера раката во дупката и одеднаш ја извади.

- Пријателе, изгледа дека тоа е злато! - прошепоте тој.

- Индијанецот и неговиот другар Со алчност се фрлија кон најдениот сандак со пари. Тоа беа жолтици од чисто светло злато. Горе момчињата, незнаените сведоци на таа случка, беа возбудени и радосни.

- Треба да се извади внимателно! - рече другарот на Џо. - Ене таму, во аголот до огништето, гледам една стара 'рѓосана мотика и еден копач.

Тој отаде и ги донесе мотиката и копачот на Том и Хак. Индијанецот Џо ја зеде мотиката и испитувачки ја погледна, ја заниша главата, прозборува нешто низ нос и се зафати за работа.

Набргу сандакот беше ископан и изваден од под подот. Тоа беше една мала дрвена кутија, зацврстена со железо, која некогаш била прилично здрава, но сега беше растрошена. Скитниците блажено се радуваа заради најденото богатство.

Чудна работа па тука има неколку илјади долари, - рече Индијанецот Џо.

- Одамна се зборува дека тука била скривница на бандата на Мерел, - рече непознатиот.

- Знам, знам, - одговори Џо.

- Сега, се разбира, нема потреба да ја започнуваме онаа работа, за која зборувавме пред малку.

Џо се намурти.

- Ти не ме познаваш, не напразно во жилите ми тече индијанска крв. Таа работа јас ја замислував не за грабеж, а за одмазда, - рече тој и силен оган му блесна во очите. - Ти си ми потребен, ќе ми помогнеш. Кога ќе го свршиме тоа, ќе побегнеме во Тексас. Тогаш, оди си дома кај твојата Нанси и кај децата, после ќе те повикам.

- Добро, нека биде како што велиш. А сега што ќе правиме прво. Ќе го закопаме ли богатството?

(На горниот кат радост и восхит.)

- Всушност, не, сигурно не!

(Горе длабоко разочарување.)

- Заборавив да ти кажам, на копачот имаше пресна земја.

(Момчињата одвај не се онесвестија од страв.)

- Кажи, што бараат оваа мотика и копачов овдека? Зошто на нив има пресна земја? Кој ги донесол? Слушна ли некаков шум, виде ли некого? Не. Да ги оставиме тука парите, за да дојдат и да ни ги земат, не сме толку глупави. Тие ќе забележат, дека земјата е раскопана. Тоа не ќе се случи. Јас ќе го земам сандакот кај мене.

- Се разбира! Требаше да помислам на тоа порано. Каде, во број еден?

- Не, во број два - под крстот. Првото место многу е несигурно, многу е откриено.

- Добро. Еве се стемнува и треба да си одиме.

Индијанецот Џо отиде де кон едниот де кон другиот прозорец и внимателно разгледа што има наоколу.

- Нема жива душа, сè е тивко... Но, кој можел да го скрие тука овој алат? Што мислиш, да не се скрил некој горе?

Дишењето на Том и Хак им запре во градите од страв.

Индијанецот Џо го зеде ножот, се запре за малку, поразмисли нешто, потоа решително тргна кон скалите.

Децата во почетокот решија да се скријат во темната собичка, но толку беа истоштени што не можеа ниту да се помрднат од местото. Скалите закрцкаа. Тешката положба одеднаш возбуди кај момчињата решителност, и тие веќе беа готови да се фрлат кон клозетот... кога одеднаш се чу силен удар и Џо падна со сета своја тежина на подот, сред парчињата од скршените скали.

- Зошто си губиш време? - рече другар му. - Ако има некој горе, нека остане, не е ништо опасно. Никој не им пречи да рипнат од горе и да си го скршат вратот! По четврт час сосема ќе се стемни - нека се обидат да тргнат по нас, многу ќе ми е мило. Според мене, тие ако се од оние, што го донесле тука алатот и нè виделе, сигурно помислиле дека сме сеништа или некакви ѓаволи. Готов сум да се обложам дека во овој момент бегаат кон градот без да се обѕираат наназад.

Џо по неволја се согласи со својот пријател, дека треба, уште додека не се стемнило, да се подготват за пат. Набргу тие се извлекоа надвор низ густиот мрак и се упатија кон реката однесувајќи го скапоценото сандаче.

Том и Хак се исправија, уште тресејќи се од страв, но со смекнато срце, и започнаа да гледаат по скитниците низ големите дупки на ѕидот.

Дали да се спуштат по нив?

Не, не може ниту да се мисли на тоа. Подобро е да слезат долу внимателно, за да не си ги скршат главите, и колку што е можно побргу да се вратат во градот. Двете момчиња малку зборуваа меѓу себе. Им беше мака, што не успеаја заради својата невнимателност. Зошто мораа да ги остават на такво видно место копачот и мотиката! Ако не беа мотиката и копачот, Индијанецот Џо, не ќе помислеше ништо опасно. Тој сигурно ќе ја скриеше торбата со среброто заедно со сандачето и ќе го оставеше таму своето богатство, додека да ја изврши замислената одмазда. А потоа, кога ќе се врати, со очаеност ќе види дека богатството му го нема.

Каква несреќа, зошто не го качија и тој алат горе!

Сепак, двајцата помеѓу себе решија да го следат Шпанецот, кога ќе се појави во градот, барајќи погоден момент за остварување на неговиот крвав план. Можеби, ќе дознаат каде е тој таинствен број два...

На Том одеднаш една страшна мисла му дојде во главата.

- Тој смислува некаква одмазда! Дали нема намера нам да ни се одмазди, Хак? - прошепна тој.

- Престани со тоа, те молам, не плаши ме, - прозборе Хак, одвај жив од страв.

По патот двајцата пријатели почнаа да го разгледуваат тоа прашање и дојдоа до заклучок дека заплашувањето не може да се однесува за никој друг, освен за нив, или само за Том, бидејќи само тој даде изјава пред судот.

Многу слаба беше утехата за Том - да се најде сам сред опасноста. Да е барем со друштво, би му било полесно, мислеше тој.





27
ДОЖИВУВАЊАТА ВО ТОЈ ДЕН силно го вознемируваа сонот на Том. Четири пати по ред на сон тој го држеше в раце скапоценото богатство и четири пати тоа му се лизгаше од прстите. По тоа, секој пат тој се разбудуваше и долго лежеше измачуван од несоницата. Вториот ден, рано изутрината, споменувајќи си за подробностите на своите доживувања, тој забележа, дека сето тоа како да се растопило, оддалечило, како да се случило во еден друг свет и некогаш, многу одамна. Му се чинеше дури дека самите доживувања биле само еден сон. Имаше само еден аргумент за потврда на горната идеја - имено, огромното количество злато што изгледаше дека е преголемо за да се смета за вистиното. Том имаше видено во својот живот многу монети од по педесет долари на куп, и како сите деца од неговата возраст си вообразуваше дека расказите за стотици илјади долари се сказни, фантастични измислици. Тој беше убеден дека толкави суми и не постојат во светот. Никако не можеше да си претстави дека некој има таква огромна сума, како на пример сто долари во злато. Но малку по малку, колку што повеќе размислуваше, толку сите поединости на доживувањето му стануваа појасни, поочевидни и, најпосле тој се увери, дека тоа не е сон. Всушност, сепак сакаше да се увери, дали е вистина или не. Појаде на брзина и поита да го најде својот пријател.

Хак седеше на крајот на еден полски чун и тажно си ги плакнеше нозете во водата. Изгледаше многу невесел и недоволен. Том реши да не му зборува - самиот Хак прв нека го започне разговорот за вчерашниот настан. Ако не започне прв Хак, значи, доживувањето сосема не е вистинито - просто го сонувал.

- Здраво, Хак!

- Здраво, Том.

По таа размена на поздравите, настапи тажно молчење.

- Ох, Том, ако не бевме глупи, и да не го оставевме алатот во куќата, парите сега ќе беа наши! Ќе пукнам од мака, кога ќе си споменам за тоа.

- Значи не било сон, не било сон! А јас мислев дека е сон, сакав да не се случило никогаш.

- За што зборуваш дека не било сон?

- За целата вчерашна историја.

- Каков сон! Ако не се скршеа скалите ќе видеше каков сон е тоа! Цела ноќ го сонував тој проклет Шпанец, како ме задушува!

- Доста, не зборувај така, Хак. Треба по секоја цена да го најдеме и да откриеме каде ги скриле парите.

- Не помага, Том, никогаш нема да ги најдеме парите. Само еднаш во животот на човек му се паѓа таква среќа, а ние ја испуштивме од раце. Сега веќе е свршено. Душата ми слегува во петиците кога ќе го видам мелезот.

- И мене исто така. Но не е важно, ќе треба да го најдеме и да видиме каде е тој број втори.

- Се разбира, се разбира - бројот втори - јас веќе мислев на тоа. Но што значат тие зборови - во тоа е прашањето.

- Не знам, многу е сплеткано. Ти што мислиш Хак, дали тоа не е број на некоја куќа?

- Што зборуваш? Ако е така, тогаш тоа не е во нашето гратче. Ние тука немаме броеви по куќите.

- Имаш право. Тогаш, да не е некој број на хотелска соба?

- Можеби, тоа ми изгледа поверојатно! Тука има два хотела. Можеме да разбереме веднаш.

- Почекај ме тука, Хак, почекај ме, јас бргу ќе се вратам. - Откако го рече тоа, Том со трчање излезе. Тој воопшто не сакаше да се појавува на јавни места заедно со Хак. Се задржа околу половина час. Според распрашувањето што го направи во најдобриот хотел во градот, собата број два одамна била зафатена од еден млад адвокат. Во другиот хотел, полош од првиот, собата број два била обвиена со некаква таинственост. Момчето, синот на сопственикот на хотелот, му раскажало на Том дека собата за цело време постојано била заклучена, дека никој ниту влегувал ниту излегувал преку ден, а само преку ноќта. Зошто? Не знае. Тој и самиот многу се интересирал. Навистина, помислувал дека во собата можеби има сеништа, но забележал дека преку ноќта таму имало секогаш луѓе.

- Тоа е сè што можев да дознаам, Хак, - рече Том, кога се врати. - Ми се чини дека тоа е бројот втори што го бараме.

- Изгледа дека е така. А сега, што ќе правиме понатаму?

- Ќе размислиме.

И Том се замисли длабоко.

- Еве што смислив, - рече најпосле тој - Задната врата на тој број излегува во една глува уличка, што се наоѓа помеѓу крчмата и еден склад на тули. Погрижи се да се снабдиш што е можно со повеќе клучеви од врати, а јас исто така ќе ги соберам сите клучеви од куќата на тетка ми и ќе се обидеме да ујдисаме некој. Само, види, добро внимавај на Индијанецот Џо. Тој нели рече дека ќе дојде во градот и ќе чека на погоден момент за да се одмазди. Штом ќе го видиш, веднаш тргни по него. Ако не влезе тој во таа соба, број два, значи богатството не е таму, а тоа значи дека ние сме во заблуда.

- Ох, страшно е да се следи таков човек. Страв ми е да одам сам по него.

- Најверојатно е дека тоа може да се случи ноќе. Тој не ќе може да нè види, па и да нè види, не би помислил ништо особено.

- Добро, ако биде темно, јас ќе се доближам до него и ќе го следам. Страв-нестрав, треба да се дејствува.

- Треба да го следиме, што и да стане. Претстави си, одеднаш да му текне и веднаш да си замине за Тексас.

- Навистина, навистина, Том, по секоја цена ќе го следам, ти давам чесен збор.

- Внимавај и не испуштај го, Хак, а за мене не грижи се.





28
ИСТАТА ВЕЧЕР Том и Хак веќе беа готови за нивната авантура. До девет часот тие кружеа околу хотелот - едниот оддалеку ја набљудуваше малата уличка, а другиот не ја испушташе од очи вратата на хотелот. Ноќта ветуваше дека ќе биде ведра и дека ќе има месечина. Том си отиде дома, откако се договорија, ако биде доволно темно, Хак да појде пред прозорецот и да мјаукне како мачка. Тргаш Том ќе излезе и ќе почнат да ги пробаат клучевите. Но, ноќта си остана ведра, Хак престана да внимава и кон полноќ легна да спие во празната барака меѓу неколку празни сандаци и бочви.

Во вторникот момчињата ја имаа истата среќа. Не беа посреќни ниту во средата. Во четвртокот вечерта, изгледаше дека работата ќе тргне кон подобро. Том се извлече од дома, земајќи го со себе стариот тенекиен фенер од тетка му, заедно со една голема крпа, за да ја позатскрива светлоста од фенерот. Фенерот тој го скри во бараката, каде што ноќеваше Хак, и започна да демне. Еден час пред полноќ вратата на портирницата на хотелот беше заклучена и сите светилки беа изгаснати. Непознатиот го немаше во собата. Никој не влегуваше во малата уличка, ниту пак излегуваше од неа. Со еден збор, сè беше така, како што сакаа момчињата. Ноќта беше темна, наоколу владееше тишина, која одвреме-навреме беше нарушувана од одделните татнежи на грмежот.

Том го извади фенерот, го запали во бараката, го завитка убаво во крпата и двете куражни момчиња тивко почнаа да се провлекуваат во темнината кон портирницата. Хак остана да демне, а Том се мушна во уличката. Нешто како камен му тежеше на душата на Хак. Колку сакаше најпосле да ја види светлоста на фенерот. Можеби тоа ќе го исплаши смртно, но барем ќе знае дека Том е жив. Му се чинеше дека минале неколку часа откако отиде другар му. Можеби паднал во несвест, или пак умрел? Не е чудо, може да добие срцев удар, од страв или од возбуда? Во своето неспокојство, Хак сè повеќе и повеќе се приближуваше до уличката, а на ум му идеа страшни мисли. Секој миг тој се плашеше да не се случи некоја несреќа. Дишењето му стана тешко, срцето толку почна да му чука силно, така што изгледаше дека ќе му излезе од градите. Одеднаш небото се преполови од заслепувачката секавица и во истиот момент се појави Том.

- Да бегаме! - извика Том задишен. - Да бегаме, побргу, или лошо ќе минеме!

Немаше потреба да му се повторува, уште при првата покана, Хак веќе бегаше колку што може, без да слуша повеќе. Двајцата трчаа, без да погледнуваат наназад, додека не стигнаа до стреата на старата кланица на крајот од градот. Штом стигнаа таму и се скрија, зафати бура и почна да врне дожд, како од ведро.

- Ништо не стана, Хак, - започна Том. - Божем се мачев да ги пробам клучевите полека, но тие толку скрцаа што душата ми слезе во петиците... Ниту еден клуч не влегуваше. Тогаш, без да знам што правам ја стегнав рачката од бравата и вратата се отвори. Таа, значи, не била заклучена... Влегов, ја извадив крпата од фенерот - што мислиш?... Ако направев уште еден чекор, ќе му ја згазев раката на Индијанецот Џо!

- Што зборуваш? Невозможно!

- Ти ја кажувам самата вистина. Тој лежеше испружен на подот и длабоко спиеше со раширени раце. Едното око, како и секогаш му беше врзано.

- Што зборуваш! И, не се разбуди ли тој?

- Не се ни помрдна. Сигурно беше пијан. Кога го видов тоа, ја скубнав - да ме нема.

- А сандачето не го виде ли?

- Море какво сандаче? Можев ли да мислам на тоа во тој момент? Ништо не забележав - ниту сандаче, ниту торба, ниту крст... Видов само, на подот како се тркала едно празно шише. Сега разбираш во што е работата - каков вампир се крие во таа соба.

- Не можам да разберам.

- Не вампир, а ракија. Изгледа дека во сите „Трезвенечки гостилници“ се чува ракија, а што ќе речеш Хак?

- Изгледа дека е така. Кој би можел да помисли такво нешто? Слушај, Том, многу погодно беше, бидејќи Индијанецот е пијан, да го земеше сандакот со пари.

- Да, погодно беше, не одрекувам. Ако сакаш, пробај.

Хак се стресе.

- Не, не, нема потреба.

- И јас не би ти советувал, - продолжи Том. - Само едно празно шише се тркалаше околу Џо. А тоа е малку за него. Ако имаше три-четири, значи, дека е пијан до смрт. Тогаш нема од што да се плашиме.

Двете момчиња се замислија.

- Види, Хак, - рече Том најпосле. - Нема зошто да го пикаме носот таму, додека не дознаеме оти Индијанецот не е во собата. Инаку, многу е страшно. Ако го следиме секоја ноќ, ние се разбира, ќе го забележиме кога ќе излезе бргу ќе појдеме и ќе го украдеме сандачето со парите.

- Се сложувам. Готов сум да демнам до изутрина и тоа секоја ноќ, а ти да ја свршиш другата работа.

- Добро. Штом ќе се случи нешто - трчај кај мене дома и мјаукни под прозорецот. Ако не те слушнам, фрли една рака песок во прозорецот - и јас веднаш ќе дојдам. А сега, бурата мина, ќе треба да си одиме дома. По два часа ќе се раздени.

- Ти реков, дека ќе демнам, ти нема за што да се вознемируваш. Дење ќе спијам, а навечер ќе демнам, ако е потребно дури и цела година.

- А каде ќе спиеш?

- Под стреата на Бен Роџерс. Тој ме пушта. Чичко Џо, црнецот на стариот Роџерс, исто така ми позволува да ноќевам таму. А често пати му носам вода од изворот и му помагам во работата, а тој понекогаш ми дава нешто за јадење. Многу е добар тој црнец. Тој ме сака, бидејќи не се гнасам од него. Понекогаш дури и ручаме заедно. Ти само не брбори - знаеш, кога човек е гладен готов е да направи многу работи, што не би ги правел при нормални услови.

- И така, спиј дење, Хак, јас нема да те вознемирувам. Но ако се случи нешто интересно през ноќта веднаш соопшти ми. Дојди пред нашата куќа и почни да мјаукаш.





29
ПРВА РАБОТА што Том ја слушна во петокот изутрината беше радосната вест дека семејството на судијата Тачер се вратило во градот во четвртокот вечерта. За некое време, Индијанецот Џо и богатството беа заборавени, зашто Беки наполно го привлече вниманието на Том. Том се виде со својата симпатија и тие долго играа со група пријатели разни игри - мижитатара, криенка - додека не се уморија. И така денот заврши многу пријатно. Беки долго настојуваше кај мајка ѝ за следниот ден да ја закаже толку саканата екскурзија, и госпоѓата Тачер најпосле се согласи. Девојката беше многу радосна поради тоа. Том исто така. Уште пред да се стемни беа испратени поканите и веднаш кај децата настана радост, восхит, почнаа подготовките. Том беше толку возбуден, што не можеше долго да заспие. Од друга страна, пак чекаше да го слушне сигналот - мјаукањето на Хак, за да го присвои богатството и со него следниот ден да ги изненади Беки и целата компанија. Но тој се разочара. Таа ноќ тој не слушна никаков сигнал.

Следниот ден, околу десет часот, пргавата и весела група деца почнаа да се собираат во куќата на судијата. Речиси целата компанија беше готова за да тргне на пат. Возрасните луѓе немаа обичај да им пречат на младите со своето присуство. Тие беа уверени дека децата ќе бидат добро чувани од две-три осумнаесетгодишни девојки и неколку дваесет и две-три годишни момчиња. Стариот параход, што ги превозеше патниците по реката, беше земен под наем специјално за тој случај. Веселата група тргна по главната улица натоварени со кошнички и ранци, полни со храна. Сид беше болен и не можеше да учествува во екскурзијата. Мери исто така остана дома со него.

Кога ја испраќаше ќерка си, госпоѓата Тачер и рече:

- Беки, ќерко, вие ќе се вратите доцна и ти ќе бидеш уморна. Не ќе биде ли подобро за тебе, ако останеш да спиеш кај некоја од твоите другарки, што живее поблиску до пристаништето?

- Добро, мамо, ќе останам да спијам кај Сузи Харпер.

- Но внимавај, биде умна и имај добро држење кај нив.

- Знаеш ли што ќе направиме, - рече Том обраќајќи се кон Беки, откако изминаа малку подалеку. - Наместо да одиме кај Џо Харпер, да појдеме кај вдовицата Даглас, која живее во планината. Кај неа ќе јадеме овошен сладолед. Таа секој ден прави сладолед. Многу ќе се зарадува кога ќе не види.

- Навистина ќе биде многу весело.

Но малку потоа Беки се замисли:

- Но мајка ми што ќе рече? - рече таа.

- Од каде ќе дознае таа?

Девојката се колебаше.

- Ми се чини дека тоа не ќе биде добро од моја страна, но...

- Не зборувај глупости! Мајка ти нема ни да дознае за тоа. Што има во тоа лошо? Таа сакаше само едно - ти да си надвор од секоја опасност, а со тебе ништо лошо да не се случи. Јас сум дури и уверен дека таа и самата ќе те испратеше кај госпоѓата Даглас, ако се сетеше за тоа.

Гостењето кај вдовицата Даглас, беше голема привлечност за Беки. Упорните настојувања на Том конечно ја убедија Беки. И така, беше решено на никому да не му се кажува тој прекрасен план.

Одеднаш на Том му текна дека можеби, токму таа ноќ, Хак ќе дојде под прозорецот и ќе го даде здоговорениот сигнал. Тие мисли го натажија Том. Сепак, тој никако не се решаваше да се откаже од гостењето кај госпоѓата Даглас.

„А зошто и да се откажам - мислеше Том, - минатата ноќ немаше никаков сигнал. Можеби и оваа ноќ ќе нема. Зошто пак мора да има?“

Сигурното веселење, што го чекаше таа ноќ надвладеа над недостижното богатство. Како вистинско дете, тој реши да ѝ се препушти на посилната страст и по едно време тој сосема заборави на сандачето со пари.

На три милји од градот, надолу по течението на реката малото парахотче се запре на едно пристаниште, опкружено од шума. Веселата дружина деца слегоа на брегот, и набргу дабовите и соседните ритчиња се одгласија од песни и детски викања. Кога сите игри беа изиграни, компанијата се зацрвени и се задиши, се врати назад во логорот, бидејќи чувствуваше несекојдневен апетит - и тука започна уништожувачко навалување на храната што се наоѓаше во кошничките. По јадењето сите испоседнаа да се одморат и да си позборуваат под сенките на дабовите. Едно од децата неочекувано предложи - не сака ли некој заедно со него да ја посети пештерата Мак-Дугал.

Се покажа дека сите сакаат. Извадија од кошниците по неколку свеќи, нарочно ставени таму од госпоѓата Тачер, и целата компанија почна да се качува нагоре по ритчето.

Отворот на пештерата се наоѓаше прилично високо над ритчето и имаше форма на буквата А. Масивната дабова врата беше широко отворена. Веднаш по тоа, имаше едно мало претсобје, студено како мразарник, со природни ѕидови од вар, покриени со капки вода. Толку таинствено и поетски беше да се стои тука во длабоката темнина и да се гледа надолу кон долината што се зеленееше, огреана од силните зраци на сонцето. Но убавините на тие впечатоци бргу престанаа да ги интересираат децата, и тие пак ги започнаа нивните игри. Штом некој од момчињата ќе успсеше да запали свеќа, сите се фрлаа да ја гаснат. Тој, што имаше свеќа, храбро се спротивставуваше, но по долга борба свеќата му ја истргуваа од рацете, и тоа беше проследено со весела смеа. Истата игра беше повторена неколку пати. Но, секоја игра има крај. Долгата редица деца се спушти надолу, по стрмнината на главниот ходник на пештерата. Пламенот на свеќите ги осветлуваше високите карпи, што се соединуваа со сводот, висок околу шеесет стапала. Главниот ходник не беше повисок од десет стапала. Од неговите две страни се одделуваа странични ходници, исто така високи, но многу потесни. Пештерата Мак-Дугал претставуваше цел лавиринт од криви ходници, кои се простираа во бескрајност и свршуваа само со еден, ѓаволот знае каде. Се зборуваше дека може да се шеташ неколку дни и ноќи по ред во таа испреплетена мрежа од ходници и галерии и пак да не најдеш никаков излез. Исто така, можеш да се спуштиш сè пониско и пониско под земјата и да не го најдеш крајот на тој лавиринт. Повеќето од децата имаа видено само дел од пештерата, самиот почеток, и никој не се осмелуваше и да оди повнатре во главната галерија. И Том не ја познаваше пештерата подобро од другите.

Малата компанија се движеше по галеријата и така измина околу една милја од влезот. Потоа постепено почнаа да се одделуваат групи и двојки во страничните ходници - децата сакаа да потрчаат по темните ходници и да се побркаат или да се изненадат во местата, каде што се соединуваат ходниците. На тој начин неколку групи можеа да ги престасаат другите најмалку за половина час, без да излегуваат од местата на испитаниот дел на пештерата. Но, малку по малку групите една по друга почнаа да се враќаат кон влезот. Сите беа изморени, весели, искапени со спермацет, извалкани од варта и наполно задоволни од поминатиот ден. Вовлечени во веселбата тие дури и не забележаа дека времето минува и дека веќе се беше стемнило. Речиси половина час нестрпливиот ѕвонец на параходот ги викаше да се вратат. Посетата на пештерата, со која завршуваше екскурзијата, излезе многу романтична и, кога параходот, натоварен со таа бујна компанија, се оддалечуваше од пристаништето, никој од патниците не жалеше за изгубеното време, никој освен капетанот на параходот.

Хак веќе беше на својата должност во оној момент кога светлината на параходот се појави покрај пристаништето. На параходот сè беше тивко - веселата компанија, поспана и уморна до смрт, се држеше разумно и спокојно. Хак се чудеше, каков параход е тоа и зошто тој не застанува на пристаништето, но веднаш го исфрли тоа од главата и го сконцентрира сето свое внимание на својата работа.

Ноќта стануваше сè потемна и потемна. Црни облаци го покриваа небото. Отчука десет часот. Шумот од колите молкна. Огновите, распрскани ваму-таму, изгаснаа еден по еден. Целиот град се починуваше во длабок сон, оставајќи го Хак сам сред тишината. Отчука и единаесет часот. Сите светилки на хотелот се угаснаа и насекаде настапи длабока темнина. Хак почека, иако му се чинеше; доста долго, но ништо особено не се случи. Надежта му ослабуваше. Има ли полза од сето тоа? Изгледа дека нема никаква смисла! Дали не ќе е подобро да се отстрани оттука и да појде да спие!

Одеднаш, лесен шум стаса до неговите уши. Хак се стресе целиот. Вратата на портирницата тивко са отвори. Хак брзо се скри зад аголот на стреата од тули. Во тој момент покрај него минаа двајца. Едниот од нив носеше нешто под мишката. Сигурно сандачето со парите! Веројатно тие го носат богатството со себеси.

Има ли смисла сега да го вика Том? Би направил голема глудост бидејќи за тоа време скитниците ќе успеат да се извлечат и богатството ќе се изгуби засекогаш. Не, тој сам ќе ги следи. Во темнината тие не ќе забележат дека ги следи некој. Размислувајќи така, сам со себеси, Хак почна тивко, бидејќи беше бос, бесшумно како мачка да оди по бегалците, стремејќи се да оди по нив на такво растојание што да не можат да го осетат неговото присуство.

Во почетокот тие одеа покрај реката, потоа свртеа лево во една споредна уличка и најпосле стасаа до патеката, што води кон Кардифската шума. Тука тие направија еден круг, внимателно заобиколувајќи ја полската куќа, која беше сопственост на еден стар Велшанин што се наоѓаше под падините на планината. Потоа скитниците го продолжија патот.

„Добро е, - си помисли Хак, - тие ќе го закопаат богатството во стариот каменолом“.

Но тие го поминаа каменоломот и тргнаа понатаму. Речиси на самиот врв тие појдоа по една тесна патека меѓу густите грмушки и се изгубија во мракот. Хак побрза, за да го скрати растојанието помеѓу нив и себеси, бидејќи тие сега не можат да го забележат.

Неколку минути тој трчаше, потоа ги успори чекорите, зашто се плашеше да не се приближи многу. Најпосле застана и почна да наслушнува. Никаков шум. Момчето го слушаше чукањето на своето срце. Злокобен писок на був се разнесе од ритчето. Беше страшно! Не се слушаше шум на никакви чекори. Ох, сè ли е изгубено? Тој веќе имаше намера да се затрча колку што може, но неочекувано на неколку чекори од него некој се накашла. На Хак душата му слезе во петиците. Тој се стресе и толку се исплаши, што малку му требаше па да падне. Всушност, се сети каде се наоѓа - на пет-шест чекори од влезот на градината на вдовицата Даглас.

„Добро, - рече тој, - нека ги закопаат тука парите. Не ќе биде тешко да ги најдеме после“

Во тој миг се разнесе тивкиот глас на Индијанецот Џо:

- Ѓаволот да ја носи, изгледа, дека има гости. Ене, гледаш ли светлост, и тоа толку доцна!

- Не, јас не гледам никаква светлина.

Тоа беше гласот на непознатиот, кого што Том и тој го видоа во напуштената куќа.

Смртоносен студ го опфати Хак, срцето му се свитка. Значи, тоа беше „работата“, што ја имаше замислено Индијанецот за одмазда.

И Хак си спомна дека вдовицата често пати била добра кон него, а еве овие луѓе одат да ја убијат. Имаше желба да се стрча и да ја предупреди, но не смееше - разбојниците сигурно ќе го фатат.

Сето тоа брзо, како молња, му мина низ главата.

- Не гледаш светлина, зашто ти пречат дабовите, - продолжи Индијанецот. - Ајде погледни одовде.

- Навистина. Изгледа дека има гости. Подобро да ја оставиме.

- Како да ја оставиме - сега, кога се подготвувам засекогаш да се мавнам од овој крај? Да ја оставиме, а дали некогаш друг пат ќе ни се укаже можност? Ти велам, немаме потреба од нејзините пари - можеш сè да земеш? Јас сакам само да се одмаздам. Мажот ѝ толку ме навреди што целиот живот никогаш не ќе го заборавам. Колку пати бил жесток кон мене. Како светски судија ме осуди на скитање. И тоа не е сè. Сосема не. Претстави си, тој нареди да ме натепаат на улица пред затворот, како црнец, пред очите на целиот град. Разбираш ли, тој ме натепа... Додека бев, значи, в затвор тој умре. Но тоа не е важно. Јас сега ќе се одмаздам.

- Немој, не убивај ја жената, не прави го тоа!

- Да ја убијам ли? Кој ти зборува за убиство? Него би го убил како куче, а неа нема да ја убијам... Зошто да ја убијам? Кога сакаш да ѝ се одмаздиш на некоја жена, најдобро е да ја нагрдиш - отсекувајќи и ги на пример ушите, како на свиња, носот...

- Уф, па тоа е...

- Остави го своето мислење за друг пат, ќе биде најдобро. Ќе ја врзам за креветот, и ако умре од излив на крвта, не ќе биде моја вина. Да не мислиш, дека ќе плачам, ако појде на оној свет? Штом така ѝ е пишано! Ти, пријателе, ќе ми помогнеш во таа работа. За тоа и те повикав. Сам не верувам дека ќе можам да излезам на крај. А ако се обидеш да ми попречиш - ќе те убијам и тебе, ќе ја убијам и неа... Тогаш никој не ќе дознае кој го извршил тоа.

- Ајде, доста. Штом по секоја цена сакаш да го направиш тоа, да ја почнеме работата. Колку побргу, толку подобро. Јас целиот се тресам.

- Сега не може, има гости. Најдобро ќе биде ако почекаме, додека ја изгасне светлоста - јас многу не брзам.

Хак чувствуваше дека сега ќе настапи злобното молчење, кое е полошо од сите страшни разговори. Тој го запре дишењето и се здрви. Потоа, внимателно направи неколку чекори настрана, друг чекор назад... Одеднаш под нозете му скрца суво гранче. Дишењето му запре. Во стравот тој ги начули ушите. Никаков шум не се чу. Наоколу владееше длабока тишина. Момчето воздивна со олеснување. Почна да се провлекува по патеката меѓу оградата и грмушките. Кога стаса до каменоломот и се почувствува далеку од секоја опасност, тој почна да бега колку што можеше. Така тој бегаше до куќата на Велшанинот и затропа на вратата. Прозорецот се отвори и одеднаш низ него се покажаа главите на старецот и на неговите двајца синови.

- Каков шум е тоа? Кој чука? Што сакате?

- Пуштете ме побргу внатре. Сè ќе ви раскажам.

- Ама, кој си ти, кажи!

- Хак Фин. Отворајте!

- Хак Фин, што е? Пуштете го, деца, да видиме што дошол.

- Ве молам, само да не кажувате никому дека јас сум ви го кажал тоа, - беа првите зборови на Хак, кога му ја отворија вратата.

- Ниту збор, инаку сигурко ќе ме убијат. Вдовицата Даглас беше толку добра со мене, ете зошто дојдов да ве предупредам, само не кажувајте дека јас сум ви кажал.

- Се колнам во честа, бидејќи тоа не е обична работа! - извика старецот. - Кажувај Хак, зборувај и смири се. Никој нема да те предаде.

По неколку минути старецот и неговите синови, вооружени со револвери, беа веќе на врвот на ритчето и се провлекуваа на прсти меѓу патеката и грмушките.

Хак не ги придружуваше повеќе. Тој се скри зад големиот камен и почна да наслушнува...

Настапи мачна, вознемирувачка тишина, одеднаш потоа се разнесоа истрели и се слушна еден очаен извик...

Хак не остана да дочека, за да види што ќе се случи понатаму. Скокна и летна низ стрмнината, како да му пораснале крила.





30
ВО НЕДЕЛАТА ШТОМ СЕ РАЗДЕНИ, Хак тивко и незабележано се искачи на планината и затропа на куќата на стариот Велшанин. Домаќините уште спиеја, но сонот им беше многу лесен. Тие уште не се беа смириле од синоќешната тревога.

- Кој е таму? - праша еден глас низ прозорецот.

- Ве молам, отворете, - одговори Хак шепотејќи. - Јас сум, Хак Фин.

- Тебе сум готов веднаш да те примам, без оглед кога - и дење и ноќе, мило детенце. Ела, влези, многу ми е драго. - Тоа ласкаво обрнување прозвучи некако неверојатно во ушите на малиот бездомен скитник. Никогаш тој немаше слушнато нешто слично.

Вратата веднаш се отвори и тој влезе. Го поканија да седне на еден стол, а старецот и неговите синови почнаа да се облекуваат.

- Ех, детенце мое, верувам дека си гладен. Појадокот ќе биде готов штом ќе излезе сонцето. Но кај се изгуби синоќа. Моите синови мислеа дека ќе дојдеш тука да ноќеваш.

- Јас ужасно се исплашив од грмежите, - одговори момчето, - и од страв летнав да бегам, без да се вртам налево и надесно. Цели три милји трчав во темнината без да се одморам. Не сакав да наидам на тие разбојници, па макар и да се веќе мртви.

- Кутрото момче, ти изгледаш толку уморен, како да не си спиел цела ноќ. Ќе ти постелеме да се наспиеш, но најпрвин да се најадеме. Не, другарче, злосторниците, за жал уште се живи. Според твоето кажување, ние разбравме, каде да ги бараме и, кога се провлековме на прсти, застанавме на околу петнаесет чекори пред местото, каде што беа скриени. Во патеката меѓу грмушките беше многу темно. Одеднаш ми дојде да кивнам, не можев, - и најпосле кивнав, колку што можев погласно. Јас бев најнапред и го држев револверот приготвен. Одеднаш пред нас се затресоа гранчињата - изгледа дека скитниците го слушнаа моето кивање. Тогаш јас викнав: „Оган, момчиња!“ А самиот пукнав по посоката од каде што се слушаше шушкањето. Моите синови исто така пукаа. Но злосторниците исчезнаа за миг. Ние се спуштивме по нив низ шумата. Изгледа дека не погодивме никого. Тие исто така ни одговорија со неколку истрели, но куршумите просвиреа покрај нас без да не погодат... Штом замре звукот на нивните чекори, ние се откажавме од гонењето, но им соопштивме на стражарите. Тие насобраа луѓе и го заградија местото од кај брегот на реката. На разденување шерифот вети дека ќе ја претресе шумата. Моите синови исто така ќе појдат понатаму. Добро ќе беше ако имавме некои траги од злосторниците. Тоа многу ќе помогне. Но ти, сигурно, не си можел добро да ги видиш во темнината.

- Како не, јас сум ги гледал и во градот и ги следев.

- Прекрасно. Опиши ги како изгледаат.

- Едниот од нив е истиот оној стар глувонем Шпанец, кој скита по овие места во последно време, а другиот е еден толку страшен...

- Доволно е, Хак. Сега веќе знаеме, какви се тие луѓе. Еднаш јас ги сретнав во шумата зад куќата на вдовицата, и тие брзо се скрија. Деца, одете веднаш да го предупредите шерифот. Потоа ќе појадувате.

Синовите на старецот побрзаа да се подготват. Хак се фрли кон нив.

- Ве молам, никому не кажувајте му дека го дознавте тоа од мене! Ве молам!

- Добро, штом така сакаш, Хак, иако мислиме дека ти непотребно се криеш. За тебе ќе биде подобро, ако дознаат какво добро дело си направил.

- О, не, не. Подобро, не кажувајте никому.

Кога излегоа синовите, стариот Велшанин му рече на Хак:

- Биди спокоен, тие ништо нема да кажат, и јас исто. Но кажи ми, зошто си толку скромен.

Хак за ништо на светот не се согласуваше да каже зошто е толку скромен. Тој само рече дека знае многу нешта за едниот од злосторниците, кој сигурно ќе го убие ако дознае кој го предал.

Стариот уште еднаш вети дека ќе ја сочува тајната.

- Но како ти текна да го следиш? - праша тој. - Имаше ли некои причини, што те натераа да го замразиш?

Хак замолче размислувајќи добро што да одговори.

- Еве, видете, - рече Хак, - мојата судбина е многу горчлива, барем така зборуваат луѓето, но и јас мислам дека е така. Многу пати кога ќе помислам за мојот удел во оваа работа, не можам цела ноќ да спијам. Така беше и синоќа. Не ми се спиеше, и тргнав да шетам по улиците. Стигнав до старата стреа од тули спроти хотелот, се потпрев на ѕидот и се замислив. По едно време гледам тие двајцата господа минуваат покрај мене. Едниот носеше нешто под мишка, сигурно крадено. Едниот пушеше, а другиот извади цигара да запали. Двајцата застанаа сосема близу до мене, цигарите светнаа и им ги осветлија лицата - и јас го познав глувонемиот Шпанец по неговите бели бакенбарди и по едно врзано око. Другиот беше еден парталко, целиот во партали.

- Значи, од светлината на цигарите, ти успеа да му ги видиш парталите на едниот? - праша старецот.

Хак се збуни, но веднаш се поправи.

- Не знам, изгледа дека така ми се стори, како да ги видов...

- И така, тие тргнаа, а ти...

- Јас ги следев. Бев љубопитен да разберам во што е работата, бидејќи тие сомнително се криеја. Јас ги следев до влезната врата на градината на вдовицата, и слушнав како парталавиот ја бранеше вдовицата, а Шпанецот се колнеше дека ќе ѝ го заврти вратчето - така, како што веќе ви раскажав.

- Како така - глувонемиот ли го велеше сето тоа?

Хак се збрка, бидејќи направи уште една глупост. Тој се грижеше, колку што му е можно, да не му позволи на старецот да дознае, кој е тој Шпанец, а одеднаш јазикот му кажа нешто, што не требаше да го каже. Тој се збуни уште повеќе, бидејќи очите на старецот остро го гледаа, терајќи го детето да прави уште поголеми пропусти.

- Слушај момче, - рече најпосле стариот Велшанин - нема зошто да се плашиш од мене, јас нема ништо да ти направам. Покрај тоа не ќе дозволам никој да те нападне, ти го давам мојот чесен збор. Тој Шпанец воопшто не е глув и нем. Ти без да сакаш, се откри, но сега е веќе доцна. Се разбира знаеш нешто за Шпанецот и сакаш да го премолчиш. Слушај, имај доверба во мене, раскажи сè што знаеш, јас нема да те предадам.

Хак испитувачки ги погледна црните очи на старецот, потоа се наведна и му шепна на увото.

- Тој не е никаков Шпанец, а Индијанецот Џо? - Старецот скокна од столот.

- Сега веќе сè се објаснува, - рече тој. - Кога ми раскажуваше дека злосторниците имале намера да сечат уши и носеви, помислив, дека сето тоа си го измислил, зашто белите така не се одмаздуваат. Но Ицдијанецот - тоа е сосема друга работа.

За време на појадокот разговорот продолжи. Старецот раскажа дека синоќа, пред да си легнат да спијат, тој го запалил фенерот и отишол да ја погледне бавчата и околината со мислата дека ќе најде траги од крв. Такви траги не најде, но затоа пак нашол еден голем пакет...

- И што имаше во тој пакет?

Тие зборови брзо како молња се одронија од побледената уста на Хак. Со раширени од ужас очи и со придушено дишење, тој чекаше одговор.

Изненадениот Велшанин ги ококори очите и го погледна момчето. Најпосле одговори:

- Во пакетот имаше инструменти за разбивање... Но, што се случува со тебе.

Хак се отпушти на наслонот на столот со длабока воздишка на олеснување. Велшанинот сериозно го погледна.

- Да, - повтори тој, - во пакетот имаше инструменти за крадење. Толку многу ли се радуваш на тоа? Што мислиш дека можеше да најдеме друго?

Хак се збуни уште повеќе. Старецот не ги иставаше од него испитувачките очи, и тој би дал сè на светот, за да најде некој поприфатлив изговор. Но ништо особено не му паѓаше на памет. Испитувачкиот поглед сè подлабоко и подлабоко му продираше во душата. Одеднаш му падна на ум еден бесмислен одговор. И тој рече:

- Мислев, дека... во пакетот имало книги за неделното училиште!

Кутриот Хак се наоѓаше во многу тешка положба, за да се смее, но старецот се насмеа гласно, тресејќи го целото свое тело и велејќи дека таквото смеење е многу здрава работа - и дека оној што така се смее не ќе мора на докторите да им плаќа сметки.

- Кутрото момче, - рече тој најпосле, - колку си блед и изморен. Но нема ништо, си се исплашил, но сè ќе мине. Ајде сега оди одмори се и сè ќе мине. Така ќе биде најдобро.

Хак беше многу незадоволен што излезе толку глуп и ја покажа својата возбуда. Уште кога го слушна разговорот на злосторниците, во градината на вдовицата, тој беше сигурен дека пакетот што го носеа со себе не е богатството. Но тој веднаш ја изгуби ладнокрвноста, кога слушна за најдениот пакет и почна да зборува глупости и бесмислици.

Всушност тој беше задоволен, што се случи тој мал инцидент. Сега тој сигурно знаеше дека торбата не е истата, за која мислеше тој, и се чувствуваше сосема задоволен...

Навистина, сета работа сега доби еден благопријатен пресврт - богатството сигурно е скриено во соба број два. Злосторниците ќе ги фатат и ќе ги затворат уште денеска, и тогаш тој со Том ќе можат през ноќта да го земат златото, без да се плашат дека некој ќе им попречи. Уште пред да заврши со појадокот, некој затропа на вратата. Хак рипна и се скри во еден агол - тој воопшто не сакаше, макар и патем, да го сметаат за замешан во таа историја.

Велшанинот стана, ја отвори вратата и пушти внатре неколку жени и мажи, меѓу кои и вдовицата Даглас. През тоа време тој забележа дека многу од жителите на гратчето се качуваат по ритчето, веројатно, за да го видат местото на обидот за убиството. Значи, веста е распространета по градот.

Старецот мораше повторно од почеток да го раскаже целиот случај. Вдовицата не знаеше како да му се заблагодари за услугата.

- Доста, госпоѓо, - ја прекина тој. - Ниту јас, ниту моите синови не ја заслужуваме вашата благодарност. Има еден друг, на кого што повеќе му должите, отколку нам, но тој не дозволува да му се каже името. Ако не беше тој, ние ништо не ќе направевме.

Се разбира дека сето тоа предизвика големо љубопитство кај сите присутни така што главниот настан мина на втор план. Но, за жал од Велшанинот можеше да се дознае само тоа. Старецот за ништо на светот не сакаше да ја предаде тајната.

Откако се распраша за сите подробности околу синоќешниот настан вдовицата рече:

- Јас заспав, читајќи во креветот и спиев длабоко, толку длабоко што не слушнав ништо. Зошто не ме разбудивте?

- Сметавме дека не е потребно. Злосторниците немаше да се вратат. Нивните инструменти за работа останаа кај нас. Имаше ли смисла да ве вознемируваме? Тоа значеше смртно да ве исплашиме. Тројца од моите работници црнци през цела ноќ вардеа околу вашата куќа. Тие, тукушто се вратија.

Дојдоа нови гости. Требаше уште еднаш од почеток да се раскаже целата историја. Така, тоа продолжи повеќе од два часа.

През летниот распуст неделното училиште не работеше, но затоа пак сите рано беа собрани во црквата. Насекаде се зборуваше за синоќешниот настан. Расправаа дека полицајците уште не можат да наидат на трагата од злосторниците.

Кога заврши црковната проповед, жена му на судијата Тачер ја стаса госпоѓата Харпер, која излегуваше од црквата заедно со другите.

- Што се случи со мојата Беки? - праша таа. - Веројатно ќе спие цел ден? Јас го знаев тоа - дека таа многу ќе се измори од вчерашната екскурзија.

- Вашата Беки?

- Да, - продолжи мајката, гледајќи ја учтиво госпоѓата Харпер. - Зар таа не спиеше кај вас?

- Не, не сум ја ни видела.

Госпоѓата Тачер побледе како крпа, нозете ѝ се отсекоа и таа седна на клупата. Токму во тоа време покрај неа мина и тетка Поли, која весело разговараше со една пријателка.

- Добар ден, госпоѓо Тачер. Како сте госпоѓо Харпер? - Праша таа. - Знаете ли дека Том го нема никаде, се изгубил. Том сигурно останал кај некој пријател да ноќева. А сега му е страв да ми се појави пред очи. Почекај, пиленце, ќе ме разбереш.

Госпоѓа Тачер лесно ја заврте главата и уште повеќе побледна.

- Кај нас тој не беше, - рече госпоѓата Харпер нервозно.

- Тетка Поли исто така се уплаши.

- Слушај, Џо Харпер, го виде ли Том ова утро? - го праша таа Џо.

- Не, госпоѓо.

- Кога го виде последниот пат?

Џо се потруди да си спомни, но никако не можеше да каже точно кога последен пат го видел својот пријател.

Луѓето што излегуваа од црквата се запреа кај вознемирените жени. Почнаа да се слушаат шушукања. На сите лица се гледаше вознемиреност.

Почнаа да ги распрашуваат и децата и младите воспитувачки. Сите рекоа дека не забележале дали Беки и Том биле на параходот, кога компанијата се враќала назад... Никој не се сетил да провери дали сите деца се на број...

Најпосле едно детенце рече дека постои опасност - да останале во пештерата. На госпоѓата Тачер ѝ стана лошо, а тетка Поли почна да плаче и да ги крши рацете.

Вознемирувачката вест почна да се разнесува од уста до уста, од група до група, од улица на улица. Не поминаа ниту пет минути и камбаните почнаа да бијат. Целиот град беше на нозе. Синоќешниот настан во Кардифската шума отиде на заден план. На злосторниците заборавија и да мислат.

Ги подготвија коњите, неколку чунови и параходот - со еден збор, по еден час откога се разнесе страшната вест, триста души по суво и по реката се упатија кон судбоносната пештера. През тој бескрајно долг ден гратчето како да опусте. Многу жени ја посетија тетка Поли и госпоѓата Тачер, обидувајќи се да ги утешат. Тие поплакаа заедно со возбудената мајка и тетка - а тоа е подобро од секакви зборови и утехи.

През целата ноќ, една долга и мачна ноќ, градот напразно чекаше вести. Најпосле, кога се раздени, пратија човек да побара уште свеќи и храна.

Госпоѓата Тачер одвај не полуде од жал, а тетка Поли беше многу очајна. Судијата Тачер од пештерата им прати абер да им кажат да не губат надеж и да не очајуваат, но всушност тоа многу малку ги утеши, кутрите жени.

Стариот Велшанин се врати дома во зорите, целиот искапан од лоените свеќи, алиштата му беа извалкани и од кал, а тој самиот беше мртов уморен. Тој го завари Хак уште в постела, така како што го остави. Момчето имаше оган и бладаше. Бидејќи градските лекари беа во пештерата, вдовицата Даглас побрза да дојде и да се погрижи за болниот. Таа рече дека ќе направи сè за да му помогне - без да се интересира дали е добар или лош - зашто Хак е живо суштество. Велшанинот ѝ рече дека кај Хак забележал добри црти во карактерот.

Следниот ден, во градот се вратија по групи оние, што бараа цела ноќ - измачени и уморни. Поздравите, всушност, сè уште продолжуваа да бараат. Го дознаа и го научија само тоа дека барачите на загубените деца продреле до најскриените катчиња на пештерата, каде што никој досега не стапнал таму, дека по патот ги разгледувале сите дупки, сите пукнатини на карпите. Во сите ходници светеле со огнови, мажите пукале од револвери, силни извици се разнесувале со продолжителни одгласи по ходниците. На едно место, многу далечно од главниот ходник, каде што не смееле да одат ниту туристите, барачите ги виделе напишани имињата „Беки“ и „Том“, со црнило од свеќа, а на земјата се тркалала една изветвена панделка.

Госпоѓата Тачер ја позна таа панделка и ја облеа со солзи. Ништо немаше подраго за неа од тој спомен, зашто тоа беше последната работа од која се разделило нејзиното дете, пред да дојде страшната смрт.

Одеднаш на еден од барачите, му се стори дека во далечината светка слаб оган. Тогаш сите почнаа да викаат, се стрчаа кон таа насока, но веднаш се разочараа. Тоа не беа децата, туку огнот на еден од оние што учествуваа во барањето.

Изминаа три дена и три ноќи во мачно чекање. Најпосле гратчето се најде во една безнадежна здрвеност. Никој немаше желба да се занимава со своите работи. Случајно, во тоа време, открија дека сопственикот на хотелот „Трезвено маало“, држи во една од собите, спиртни пијалаци. Но колку и да беше поразна таа вест, таа и направи многу слаб впечаток на публиката, опфатена од сосема други грижи. Во меѓувреме, помеѓу сознанието и бладањето, Хак со слаб глас започна разговор за хотелите и најпосле, очекувајќи најлошо, праша дали не е најдено нешто во хотелот, додека тој е болен?

- Да, најдено е, - му одговори вдовицата.

Хак се исправи во креветот со раширени од ужас очи.

- Што е најдено? - извика тој задишувајќи се.

- Ракија, и затоа го затворија. Легни си мое детенце, многу ме исплаши.

- Речете ми уште еден збор, ве молам: кој ја најде, Том Соер?

Вдовицата наместо да му одговори се расплака.

- Полека, полека, детенце мое, не чини многу да зборуваш. Ти си болен, многу си болен. „Значи, ништо не најдоа во хотелот, ништо освен алкохол. Друга врева ќе се кренеше, ако најдеа таму злато. Значи, богатството пропадна, пропадна засекогаш. Но зошто плаче оваа жена? Интересно, зошто плаче?“ Тие мисли постојано му беа на ум на Хак. И тој толку се умори од размислувањето што заспа.

- Ете, се смири кутрото дете, - си рече вдовицата. - Види го што измислило - дали Том Соер ја нашол ракијата. Жалосно е, што никој не може да го најде и самиот Том. Ох, многу малку луѓе останаа кои имаат надеж и сила за да продолжат со барањето.





31
ДА СЕ ВРАТИМЕ СЕГА кај Том и Беки, кои останаа во пештерата за време на екскурзијата. Двајцата се шетаа низ мрачните простории заедно со целото друштво, разгледувајќи ги познатите и диви подземни одделенија наречени со блескави имиња: „Приемната соба“, „Катедралата“, „Аладиновиот дворец“, итн. Започнаа да играат криенка. Том и Беки со големо задоволство учествуваа во играта, додека не им се досади. Потоа тие појдоа до еден ходник, држејќи ги високо своите свеќи и ги читаа имињата, броевите и адресите, напишани на ѕидовите. Врвејќи понатаму и постојано зборувајќи, тие речиси не забележаа дека се најдоа во тој дел на пештерата, каде што на ѕидовите немаше никакви натписи. Ги напишаа своите имиња на еден ѕид и тргнаа понатаму. Понатаму тие стасаа до еден мал извор, кој се провлекуваше низ варовните ѕидови и имаше направено во текот на многу години еден вид Нијагарски водопад. Том помина на другата страна од водопадот и го осветли, на што Беки многу се зарадува.

Одеднаш му дојде на ум една одлична мисла - да стане втор Колумбо. Беки се согласи со неговиот предлог, и откако направија знак со свеќа, за да не се загубат на враќање, двете деца почнаа да го испитуваат неиспитаното место. Тие се завртуваа де на едната де на другата страна, сè повеќе и повеќе се задлабочуваа во тајните на пештерата. Оставаа белези и понатаму се впуштаа во нови откритија, за да им ги раскажат потоа на целиот свет. На едно место тие наидоа на една огромна пештера, од чии тавани висеа многу сталагмити, дебели како човечка рака. Тие интересни работи ги разгледуваа со големо љубопитство и восхитување и најпосле тргнаа од пештерата низ еден од многуте излези. Оттука тие наидоа на една мала рекичка, што се влеваше во едно камено езеро, послано со прекрасни и проѕирни како мраз кристали. Тоа беше во средината на убавата пештера. Нејзините ѕидови се потпираа од фантастични столбови, создадени од соединувањето на сталактитите и сталагмитите. Колку ли ќе се зачудеа тие деца, ако знаеја, дека тие столбови се создавани со векови од постојаното капење на водата, што содржи вар. По таваните висеа илјадници лилјаци. Тие животни, вознемирени од светлината, одеднаш почнаа да летаат и со пискање се спуштаа кон свеќите. Том ги знаеше нивните навики и разбра дека тоа е опасно. Затоа ја грабна Беки за рака и ја втера во првиот ходник. И многу добро направи, бидејќи еден лилјак успеа да ѝ ја изгасне свеќата на Беки, во истиот момент кога излегуваа од пештерата. Лилјаците долго летаа над главите на децата, но тие се криеја сè во нови ходници и најпосле се извлекоа од тие опасни непријатели.

Том набргу откри едно подземно езеро, толку големо, што бреговите му се губеа во мракот. Имаше желба да го испитува, но размисли и дојде до заклучок дека сега е најдобро да седнат и да се одморат. Тука децата беа заплашени од мртвата тишина, што владееше наоколу.

- Том, - рече Беки, - јас досега не забележав, но ние одамна не ги слушаме другите.

- Имај предвид, Беки, дека ние се наоѓаме пониско од нив. Не знам само дали на север, на југ, или на исток - ете зошто оттука не можеме да им ги слушаме гласовите.

Беки почна да се вознемирува.

- Што мислиш, Том, одамна ли сме овдека? Не е ли подобро да се вратиме веќе?

- Да, и јас така мислам. Најдобро ќе биде да се вратиме.

- Но, ќе можеме ли да го најдеме патот, Том? Ако ме прашаш мене, јас не ќе можам. Сè ми е измешано во главата.

- Јас можам. Ќе треба да се вратиме по истиот пат, но ми е страв од проклетите лилјаци. Што ќе правиме, ако ни ги изгаснат и двете свеќи? Да се обидеме да најдеме некој друг пат за враќање, така што да нема потреба да минуваме покрај нив.

- Добро. Се надевам дека нема да се загубиме. Инаку ќе биде страшно.

И девојчето премре од страв, од самата помисла за една таква можност.

Двајцата тргнаа по еден ходник, долго одеа молчејќи, загледувајќи се во секој влез, мачејќи се во него да откријат некој познат белег. Но сите влезови како да беа нови, непознати. Сепак, кога Том почнуваше да разгледува и да бара, Беки со вознемиреност се загледуваше во неговото лице, со надеж да открие некој утешителен знак. Од своја страна Том нарочно зборуваше со весел тон.

- О, тоа се ситни работи! Уште не сме наишле на правиот пат, но ти не вознемирувај се. Бргу сè ќе биде во ред. Всушност, при секој нов неуспех, тој сè повеќе и повеќе очајуваше. Почна нарочно да завлегува во секој нов влез, што искрснуваше пред него, со очаена надеж да го најде најпосле оној, што му требаше. И секогаш велеше:

- Ништо, тоа се ситни работи!

Но срцето му беше толку стегнато, што утешителните зборови звучеа поинаку, како да велеше:

„Сè е изгубено!“

Беки со ужас се стискаше во него, мачејќи се да ги задржи солзите, но тие без да сака ѝ течеа од очите.

- Ох, Том, - рече таа најпосле, - нема зошто да се плашиме од лилјаците. Да се вратиме по истиот пат. Ние сè повеќе и повеќе се загубуваме, наместо да се вратиме назад.

Одеднаш Том застана.

- Слушај, - рече тој.

Наоколу владееше тишина, таква длабока тишина, што тие можеа да го чујат своето сопствено дишење. Том викна колку што му држеше гласот. Гласот му се разнесе низ пустите ходници и се изгуби во далечината со слаб звук, налик на насмевка.

- О, престани Том, - рече Беки, - тоа е многу страшно!

- Дека е страшно, страшно е, но подобро да викам, Беки, - рече Том. - Можат да не слушнат.

И тој повторно викна.

Тоа „можат“ звучеше уште поужасно од страшната далечна кикотница. Децата стоеја тивко и наслушуваа, но напразно. Том се врати назад и ги успори чекорите. Минаа неколку минути. Кога ја забележа неговата нерешителност, Беки откри дека нејзиниот сопатник веќе не може да го најде патот за назад.

- О, Том, зошто никаде не си оставил белег?

- Беки, јас толку глупаво постапив. Мене ниту на ум не ми идеше дека ќе треба да се враќаме. Признавам дека не можам да го пронајдам патот. Сè ми се измешало во главата.

- Том, Том! Ние сме загубени... Никогаш не ќе успееме да се извлечеме од ова ужасно место! Ох, зошто се одделивме од другите!

Откога го рече тоа, Беки легна на земја и започна толку жално да плаче што Том падна во очаеност. Му се чинеше дека таа ќе умре или ќе поулави. Затоа тој седна до неа и нежно ја прегрна. Таа го скри лицето во неговите гради, се стискаше во него, доверувајќи му ги своите стравови и вознемирувања... А далечните одгласи ги повторуваа со своите кикотливи насмевки.

Том молеше кутрото девојче да си дојде на себе, да не губи надеж, но Беки одговараше дека нема повеќе сили за да се надева. Тогаш тој почна да се обвинува себеси дека ја вовлекол во таа ужасна положба. Тоа подејствува најповеќе од сè Беки стана и вети дека ќе се помачи да не губи надеж, дека е готова да оди по него секаде каде што ќе ја носи, но тој ќе треба да ѝ вети, оти повеќе нема да се обвинува, бидејќи колку што е виновен тој и таа е виновна толку за сето.

Кутрите деца повторно почнаа да скитаат бесцелно, таму, каде што ги носеа очите. Што и да се случи требаше да се движат, бидејќи седењето на едно место им се чинеше многу потешко и понеподносливо.

Имаше моменти, кога надежта повторно оживуваше, не за тоа дека имаше некоја причина, но бидејќи такво е својството на надежта: да не се изгуби, додека човекот уште не остарел и не навикнал на несреќата.

Одеднаш Том ѝ ја грабна свеќата на Беки од рака и ја дувна. Таа предвидливост сама по себе значеше многу нешто - немаше потреба од зборови. На Беки и текна во што е работата и надежта повторно ѝ стивна во срцето. Таа многу добро знаеше дека во џебот на Том има уште една цела свеќа резерва и три-четири кибритчиња, но сепак требаше да ја штедат светлината. Малку по малку почна да ги опфаќа умор. Од почетокот тие се стремеа да не обрнуваат внимание на тоа - им беше страшно кога ќе помислат дека седат тука неподвижни, кога времето е толку скапо. Да одат напред, по каква и да е насока, тоа сепак претставува движење напред и можеби ќе доведе до нешто. А да седат на едно место, значи сами да си ја видат смртта пред себеси.

Најпосле, слабите нозе на Беки ѝ откажаа послушност. Таа седна и горчливо заплака. Том седна до неа и двајцата почнаа да разговараат за дома, за милите пријатели и роднини, за топлите и удобни постели, а најмногу за веселата светлина на сонцето. Беки плачеше, а Том се мачеше да измисли некое средство, за да ја утеши. Но сите негови зборови за успокојување ја изгубија својата сила и звучеа како шеги.

Најпосле заморот надвладеа и Беки задрема. Том многу се израдува на тоа. Тој гледаше како нејзиното заспано и тажно лице постепено се разведрува, под влијание на прекрасните соништа. Ете, на устата ѝ се појави насмевка. Спокојното и весело лице на заспаната Беки му влеваше утеха и храбррст. Мечтите го одвлекоа кон далечните спомени, и тој длабоко се замисли.

Беки се разбуди со среќна насмевка на устата. Но насмевката веднаш ѝ се изгуби и наместо насмевка штом ги отвори очите, од устата и се испушти глуво стенкање.

- Ох, како сум можела да заспијам! Подобро ќе беше никогаш да не се разбудев... Но, доста, Том, не плачи, јас веќе нема...

- Драго ми е што поспа, Беки. Сега ти веројатно се чувствуваш подобро и ние секако ќе го најдеме патот.

- Да се помачиме, Том. Знаеш на сон видов една прекрасна градина. Ми се чини дека и ние набргу ќе бидеме таму.

- Престани, душичке, сè ќе мине и ќе се заборави. Ајде сега стани да продолжиме.

Двајцата станаа и долго скитаа фатени за раце, но без никаква надеж. Тие се мачеа да пресметаат колву време поминаа во пештерата. Отпрвин им се стори, дека скитаат толку многу денови - но после размислија и открија дека е тоа невозможно - нивната резерва од свеќи уште не беше истрошена.

По некое време - колку часови тие не знаеја -Том одеднаш рече дека треба да одат тивко и да го наслушуваат шумолењето на водата, за да го најдат изворот. Навистина, набргу најдоа една рекичка и Том реши, дека треба пак да седнат и да се одморат. И двајцата беа страшно изморени. Но, Беки велеше дека уште може да оди. На нејзино изненадување, Том не се согласуваше. Таа знаеше зошто...

Загубените деца седнаа. Том ја залепи свеќата на една испупчена карпа. И двајцата беа замислени и долго не прозбореа ниту еден збор.

Најпосле Беки го прекина молчењето.

- Том, јас сум ужасно гладна.

Том побара во џебот и извади нешто завиткано во хартија.

- Паметиш ли што е ова?

Беки малку се насмеа.

- Се разбира дека паметам - тоа е нашата свадбена торта, Том.

- Да, и колку би сакал тоа парче да биде големо, многу големо! Но тоа е сè што ни остана.

- Јас нарочно го сочував ова парче од ручек, за да го ставам под мојата перница, за да сонувам нешто убаво - сум слушала дека така се прави. Но изгледа дека тоа ќе биде нашиот...

Таа не се доискажа, бидејќи се плашеше да не го навреди својот другар.

Том го скрши парчето на две еднакви половинки. Беки го изеде својот дел со големо задоволство, а Том одвај го начна. Студена вода имаше доста, за да пијат по тоа скромно јадење.

Беки предложи да појдат понатаму. Том молчеше замислен.

- Беки, - рече најпосле тој, - нема ли да се исплашиш, ако ти кажам нешто?

Беки побледна, но сепак одговори дека нема да се исплаши.

- Еве што ќе ти кажам, Беки: изгледа дека ќе треба да останеме овдека, сè додека имаме вода за пиење. Еве го нашето последно парче од свеќите.

Беки почна да плаче со крупни солзи. Том почна да ја теши, но сè беше напразно.

Најпосле таа ги избриша солзите.

- Слушај, Том, - почна Беки.

- Добро, што ќе кажеш, Беки?

- Дали ќе почнат да нè бараат?

- Секако.

- Можеби и сега веќе не бараат - се надевам.

- Но кога го откриле нашето изгубување, Том?

- Сигурно кога се враќаа, на параходот.

- Том, но ако тогаш, во темнината, не забележале дека нè нема?

- Види, тоа не знам. Како и да е мајка ти секако ќе забележи, кога другите ќе се вратат дома.

По исплашеното лице на Беки, Том веднаш се сети дека работата е лоша, дека тој навистина греши, бидејќи Беки требаше да спие кај една своја другарка таа ноќ.

Децата замолчеа и се замислија.

Одеднаш Беки, во занесот на очаеноста, почна повторно да плаче. Том се сети дека и таа исто така се сети оти требаше да спие кај другарка ѝ, и дека речиси половината од следниот ден ќе мине додека дознае госпоѓата Тачер, зашто Беки не спиела кај госпоѓата Харпер.

Децата тажно погледнаа кон малата свеќа, набљудувајќи ја како таа тивко и полека се изгубува пред нивните очи. Гледаа како пламенот де се распалува, де ослабува, како се издигнува нагоре, се ниша неколку мигови и потоа, и одеднаш настапува ужасен непрегледен мрак.

Ни едно од нив не би можело да каже колку време минало оттогаш па до оној час кога Беки во некоја полусвестица, забележа дека плаче во прегратките на Том. Го знаеја само тоа дека, по некој, како што им се стори, страшен период време, многу изморени заспале, а сега ете пак се разбудија во истата страшна расположба. Том рече дека сега сигурно е недела, а можеби и понеделник.

Имаше желба да ја натера Беки да прозбори нешто, но таа беше толку исплашена што и последната нејзина надеж ѝ беше изгубена. Том рече дека дома сигурно веќе забележале оти ги нема и сигурно веќе ги бараат. Треба да оставаат траги, да викаат колку што можат, за да можат да ги слушнат. И навистина тој се обиде, но далечниот одглас овој пат ѕвучеше многу тажно, толку страшно, што тој не се осуди да го повтори обидот. Часовите минуваа еден по друг, гладот повторно почна да ги измачува кутрите затвореници. Им беше останато само парченцето од тортата - делот на Том. Тие го разделија меѓу себе и го изедоа. Но потоа уште повеќе огладнеа. Тоа само ги раздразни нивните стомаци.

Поминаа уште неколку часови. Одеднаш Том почна да наслушува.

- Шшшт... - шепна Том. - Беки, слушаш ли?

И двајцата го запреа дишењето и ги начулија ушите. Во далечината се разнесуваше некаков слаб звук, како далечно викање. Том почна да одговара и откако ја фати Беки за рака ја повлече по ходникот во онаа насока, од каде што се слушаше звукот. Повторно почна да наслушува - истиот шум, само што овој пат уште поблиску.

- Тоа се тие, тие! - викна Том. - Идат наваму. Да одиме побргу, Беки, сега веќе сме спасени.

Децата сè заборавија од радост. Но, не можеа да се движат брзо, бидејќи постојано паѓаа во некакви дупки. Беше потребна голема претпазливост, за да се извлечат од тоа место. Ете, паднаа во една јама, прилично длабоко. Јасно беше дека ќе треба тука да чекаат, на тоа место, додека дојдат оние што ги бараат.

Пак почнаа да наслушуваат. Викањата стануваа сè подалечни и подалечни. Уште две-три минути и тие сосема се изгубија.

Како да ја поднесат таа нова несреќа!

Том почна да вика, да повикува на помош, додека не зарипна - но сè беше напразно. Тој сакаше да ја охрабри Беки, која сосема премре.

Помина цел век во тажно чекање. Сè беше тихо - далечните звуци повеќе не се повторуваа.

Децата лазејќи се вратија пак кај изворчето. Мачно почнаа да минуваат час по час. Кутрите деца пак заспаа и пак се разбудија - гладни и полни со мрачна расположба. Том претпоставуваше дека сега сигурно е вторник.

Одеднаш му дојде нова идеја: дали овдека блиску нема некои споредни излези! Ако има да ги испита, наместо да му минува времето во бесцелно чекање. Извади од џебот канап, го врза за една карпа и двајцата со Беки почнаа да се провлекуваат понатаму. Том одеше напред размотувајќи го канапот. На околу дваесет чекори патеката завршуваше со остар завој. Том клекна на колена и почна да ја испитува почвата. Во истиот миг, на дваесеттина метри од нив, зад една карпа се појави некаква човечка рака со свеќа. Том викна колку што му држеше гласот, но веднаш по раката се покажа цела човечка фигура - тоа беше Индијанецот Џо!...

Том се вкочани на место од страв, и немаше сили да мрдне. И колку му стана мило кога во истиот момент виде дека Шпанецот веднаш почна да бега и се скри. Том се зачуди, како Џо не го позна и не го отепа, еве овдека, на ова место, за тоа што даваше искази против него на суд. Но изгледа дека одгласот го измени неговиот глас, инаку не може да биде - си мислеше Том.

Том чувствуваше голем замор во целото тело. Тој си мислеше, ако најде сили да се вратат до изворот, дека ќе остане таму засекогаш. Во никој случај не би сакал да го сретне уште еднаш тој проклет Индијанец Џо. Тој внимателно го скри своето среќавање од Беки и ја убеди дека викал така случајно.

Но гладот и маката на крај краиштата го надминуваат стравот. Долгото мачно чекање покрај изворот и продолжителниот сон по тоа го расколебаа неговото решение. Децата се разбудија измачени од страшен глад. Том претполагаше, дека сега сигурно е среда или четврток и дека сите барања веќе се запрени.

Тогаш тој предложи да го испитуваат другиот излез - беше согласен да го сретне дури и Индијанецот Џо и да поднесе каков и да е страв. Но Беки сосема беше истоштена. Таа падна во некое страшно разочарување, од кое не можеше лесно да се оттргне. Таа велеше дека сака да остане овдека и тука да умре. Том нека тргне и нека продолжи со испитувањето, ако сака. Само го моли за едно - да навратува одвреме-навреме и да разговара со неа.

Потоа, таа го натера да ѝ вети дека кога ќе дојде судбоносниот час оти ќе остане кај неа и ќе ѝ ја држи раката, додека се сврши сè...

Том ја бакна Беки, а го стегна нешто во грлото. Тој се направи како да е сосема сигурен, или дека ќе ги најде оние што ги бараат, или дека ќе најде некој излез од пештерата. Тој го зеде канапот в раце и лазејќи на раце и на нозе тргна низ еден излез. Гладот наполно го истошти и целиот беше папсан од страшните чувства дека им се приближува крајот.





32
ДОЈДЕ ВТОРНИКОТ и си отиде без да донесе некаква промена. Градот продолжуваше да тажи и да жали - изгубените деца дотогаш не беа најдени. Во црквата се молеа за нивниот спас. Многу молитви се изрекоа за спасувањето на изгубените деца. Мнозинството од граѓаните кои учествуваа во барањето на децата, се вратија и ги продолжија своите секојдневни работи. Сега веќе сè беше напразно: децата сигурно се загинати.

Мајка ѝ на Беки, госпоѓата Тачер, опасно се разболе. Таа речиси по цел ден беше во несвесна состојба. Нивните познати расправаа дека просто на човек срцето му се стега кога ќе ја слуша, како го повикува своето дете, како рипа во постелата, наслушува и пак се фрла во перницата со тажно плачење.

Тетка Поли исто така тажеше. Нејзината прошарена коса сосема побеле.

Во вторникот вечерта гратчето легна да спие во страшно разочарување.

Одеднаш сред полноќ се разнесе веселиот звук на камбаните, и речиси сите улици се наполнија со групи вознемирени, полуоблечени луѓе.

- Станувајте, станувајте! - викаа радосни гласови. - Ура, ги најдоа, ги најдоа!

За да ја изразат посилно радоста некои чукаа со разни кујнски чинии, трубеа со труби - сите жители во групи се упатија кон реката, за да ги сретнат Том и Беки, кои патуваа во една откриена кола. Наместо коњи, колата ја влечеа самите граѓани, кои викаа силно ,,ура“! Народот се соедини со оние што ги носеа децата и сите свечено тргнаа кон градот, не престанувајќи да викаат и да се радуваат.

Целиот град беше возбуден, никој не сакаше да легне да спие. Таква весела вечер не се паметеше во тоа тивко и мало гратче. Скоро цел час, народот се туркаше во домот на судијата Тачер. Сите се фрлаа кон соседите ги бакнуваа, и ги стискаа рацете на госпоѓата Тачер, се обидуваа да кажат нешто, но не можеа, зашто радосни солзи им течеа од очите - и тие избегаа.

Тетка Поли бликаше од среќа. Госпоѓата Тачер, беше исто така на седмото небо, но нејзе ѝ недостасуваше уште една среќа - да ја дели својата среќа со мажот ѝ. Зашто човекот, што го испратија во пештерата да му ја соопшти радосната вест, уште го немаше најдено.

Том лежеше на каучот, опколен од љубопитните граѓани и им ја раскажуваше историјата на своите необични доживувања. За да им даде поголема важност, тој додаваше понекаде некои поединости.

Еве го накусо неговото раскажување, од моментот кога ја остави Беки и сам тргна да бара излез.

Тој се провлекол низ два ходника, додека стасуваше должината на неговиот канап и влегол во трет, но за него веќе канапот не стасувал, а тој намеравал веќе да се врати, кога одеднаш видел дека во далечината блеска некоја светла точка, исто како дневна светлина. Тој го фрлил канапот и долазил до светлата точка. По тоа, откако ги протнал главата и рамениците низ некаков тесен отвор, видел, дека под него блескаат широките бранови на родната река Мисисипи.

Што ќе станеше ако беше ноќ, и тој ако не ја видеше светлината и ако не почнеше да лази кон неа?!

Веднаш тој се вратил кон Беки и ѝ ја соопштил радосната вест. Таа всушност го молела да не ја залажува со такви измислици, бидејќи е многу уморна. Таа знаела дека ќе треба да умре и дури се радувала на тоа, зашто сè побргу ќе се сврши...

Том раскажа со колкава тешкотија успеал да ја убеди и како таа навистина не умрела од радост, кога излазела од пештерата и ја видела дневната светлина.

Потоа двајцата излегле од дупката, седнале на тревата и заплакале од радост. Недалеку од нив минал чун со луѓе. Том ги повикал и им раскажал колку се измачени и ослабени од глад. Луѓето во почетокот не поверувале на неверојатниот расказ, бидејќи тоа место било пет милји оддалечено од големиот влез на пештерата. Сепак, тие ги зеле децата на чамецот, застанале кај првата куќа, ги нахраниле, ги оставиле да се одморат два-три часа и потоа ги повеле накај дома.

На разденување, судијата Тачер со неколку луѓе, што останаа да му помагаат во барањето, се извлекоа од пештерата. Ги најдоа со помошта на канапот, што тие го размотуваа по себеси. Се разбира, кутриот татко не се трпеше од радост, кога ја чу радосната вест.

Три дена и три ноќи од умор и глад не можеа да се поднесат без последици. Том и Беки набргу се уверија во тоа. Тие легнаа болни во средата и четвртокот, и секој ден сè посилно ја чувствуваа својата слабост.

Том се обиде да стане во четвртокот, во петокот излезе малку да се прошета низ градот, а во саботата веќе беше дојден сосема на себеси. Но Беки не излезе од сабота до неделата, па и тогаш дури таа имаше толку измачен изглед, како да боледувала од некаква многу тешка болест.

Том, кога разбра дека Хак е болен, отиде да се види со својот пријател уште во петокот, но не го пуштија кај болниот. Дојде и во саботата, пак не го пуштија.

Дојде во неделата - пак исто. Потоа го пуштаа секој ден по малку, но под услов да седи мирно и воопшто да не расправа за своите доживувања - со еден збор - да не расправа никакви настани, што можат да предизвикаат возбуда.

Вдовицата Даглас секогаш беше присутна при нивните средби и внимаваше случајно Том да не ја наруши заповедта на лекарот.

Дома на Том му раскажаа за настанот во Кардифската шума, му соопштија, меѓу другото, дека трупот на едниот од злосторниците, на оној парталавиот, бил најден во реката близу пристаништето. Изгледа дека се удавил, мачејќи се да се спаси од иследувањето.

Две недели по спасувањето од пештерата, Том отаде, како што правеше секој ден, да го види својот другар Хак. Болниот веќе се беше опоравил, се зацврстил и можеше без никаква опасност да слуша секакви разговори. Зашто Том имаше да му раскаже многу интересни работи.

Кога минеше покрај куќата на судијата Тачер, тој наврати таму за да се види со Беки. Судијата и неколкумина негови пријатели почнаа да го распрашуваат Том за поединости околу неговото доживување. Еден од гостите иронично го праша - не сака ли пак да влезе во пештерата.

Том многу сериозно му одговори дека сака.

Се разбира, - рече судијата. - Многумина ќе ја изразат истата желба, како ти што ја изразуваш, Том, во тоа сум сигурен. Но овој пат јас презедов мерки, сега повеќе никој не ќе може да се изгуби во пештерата.

- Како тоа?

- Ете така, пред две недели наредив да се направи железна врата на главниот влез од пештерата и таа врата да се заклучи, а клучот е кај мене.

Том побледе како крпа.

- Но што ти е, што ти стана, Том? Ајде, дајте побргу чаша вода!

Донесоа вода и му го попрскаа лицето на Том, кој речиси беше паднат во несвест.

- Е, сега сè мина... Но што ти е, Том, зошто се уплаши?

- Ох, господин судија, знаете ли, дека Индијанецот Џо е таму, во пештерата?





33
СТРАШНАТА ВЕСТ брзо се разнесе по целиот град и по неколку минути многу чунови, полни со луѓе, запловија кон пештерата Мак Дугал. Веднаш по нив тргна и параходот, преполнет со патници. Том. Соер беше во еден од чуновите заедно со судијата Тачер.

Кога ја отворија вратата, во полумракот на пештерата видоа сцена: Индијанецот Џо лежеше мртов на земјата. Со лицето беше прилепен за пукнатините на вратата, како до последниот миг копнежливите очи да му биле приковани онаму од каде што доаѓало виделото и радоста на радосниот слободен свет.

Том беше вознемирен до длабочината на неговата душа. Тој од лично искуство знаеше, колку многу морал да страда тој несреќник! И тој искрено го жалеше, но заедно со тоа почувствува, како еден тежок камен му падна од душата. Дури сега тој разбра под каков силен и постојан страв живеел од денот кога ги даде исказите во судот против злосторникот Џо.

До трупот стоеше индијанскиот нож на Џо, со скршен врв. Дебелиот дрвен праг на вратата беше целиот изделкан. Но таа работа била без резултат, бидејќи од надворешната страна имаше испречено одоздола една карпа, која претставуваше праг, а против нејзиниот камен ножот бил немоќен, па и не страдал каменот туку ножот. Но и да немаше карпа што ја потпираше вратата однадвор, и тогаш сите усилби ќе беа бесполезни. Да претпоставиме дури дека Џо и да успеал да го издлаби дрвениот праг, сепак, тој не ќе можеше да се повлече низ дупката - тој тоа и го знаеше. Значи тој ја длабел гредата само за да работи нешто, за да му минува времето, додека и мислата не престане да му работи.

Обично, при влезот на пештерата можеа да се видат многу остатоци од лоени свеќи, оставени од туристите. Сега таму немаше ниту една: затвореникот ги имаше изедено сите. Изгледа дека успеал да улови и неколку лилјаци, кои исто така ги употребил како храна, бидејќи имаше остатоци само од нивните нокти.

Несреќниот умрел од глад.

Близу до местото, каде што се наоѓаше тој, од земјата полека се издигаше со текот на времето еден сталагмит, формиран од непрестајното капење на водата од сталактитот, што се наоѓаше над него. Џо го скршил сталагмитот и на истото место имаше ставено еден издлабен како корито камен, за да ја собира во него скапоцената вода, која паѓаше на секои дваесет минути со необична точност на часовник, така што за еден ден и една ноќ можеше да се насобере повеќе од еден филџан вода. Таа капка паѓала уште во она време, кога Египтјаните ги изградија своите пирамиди, кога падна Троја, кога беше основан Рим, кога Исус Христос беше распнат од Евреите, кога Вилхем завојувачот ја основа Британската империја, кога Колумбо ја откри новата мапа на светот, кога Лексингтонското појавување беше уште новост. Таа капка паѓа и сега и ќе паѓа, кога сите тие историски настани ќе бидат сосема заборавени.

Сè во светот има своја цел и своја намена. Можеби, таа капка толку стрпливо паѓала во тек на пет илјади години, нарочно, за да му помогне со нешто на тој несреќен човек. Кој знае, можеби ѝ претстои уште некое значење во текот на следните илјада години!

Многу години изминаа од денот кога несреќниот Индијанец Џо го издлаби каменот, за да ја собира капка по капка скапоцената вода, но и до денеска туристите, што ја посетуваат пештерата, најмногу се запираат пред тој историски камен и ја набљудуваат капката, која полека паѓаше од горе. „Чашата на Индијанецот Џо“ зазема прво место на најзабележителните спомени во пештерата Мак Дугал. Дури и „Дворецот на Аладин“ беше ставен на заден план.

Индијанецот Џо беше закопан до влезот на пештерата. Народ доаѓаше тука со чамци и со коли од градот, од сите околни полски имоти и села, на осум милји далечина. Мирните жители дојдоа со жените и децата си донесоа јадење, и потоа раскажуваа дека пријатно си поминале во тој ден.

Сепак, закопувањето на Индијанецот Џо му тури крај на едно недоразбирање, а имено - молбата до губернаторот за помилување на Индијанецот Џо. Молбата беше полна со потписи. По тој повод беа одржани неколку публични собири, на кои беа пролеани многу солзи. Беше формиран комитет од енергични жени, кои решија да појдат кај губернаторот со облечени траури, за да го разжалостат со своите солзи, за да го замолат да изигра улога на милосрдно магаре и да го исполни својот долг. Индијанецот Џо беше обвинет за убиство на пет души во гратчето, но што од тоа? Дури и да е сатана, и тогаш ќе се најдат многу слабодушни идиоти, готови да се потпишат во некоја молба и да пролеат некоја солза.

Следниот ден по закопот, Том го однесе Хак во едно осамено место, за да позборува со него очи во очи. Хак веќе имаше дознаено за сите доживувања на Том од раскажувањата на стариот Велшанин и вдовицата Даглас, но Том му раскажа, дека има уште нешто, за кое никој не може да му каже - и токму за тоа сака да поразговара со него насамо.

Хак доби тажен изглед.

- Знам што ќе ми кажеш. Дека си бил во собата број два и дека не си нашол ништо, освен ракија. Никој не ми кажал дека си бил таму, јас се сетив, штом чув за историјата со најдената прошверцувана ракија. Веднаш си помислив дека не си го нашол богатството, инаку ќе ми кажеше нешто - на никого друг не би му кажал, освен мене, нели? Право да ти кажам, Том, јас секогаш имав некое претчувство дека нема да успееме да го присвоиме тоа богатство.

- Види, Хак, јас воопшто никогаш сум немал намера да го предадам сопственикот на хотелот. Ти знаеш дека во хотелот сè беше тихо во собата, кога јас заминав на екскурзија. Но си споменуваш ли дека ми вети оти ќе внимаваш и дека ќе дежураш цела ноќ?

- Ох, да, навистина! Ми се чини дека сето тоа беше многу одамна, пред една година. А тоа беше истата ноќ, кога јас го следев Индијанецот Џо до градината на вдовицата.

- Ти го следеше?

- Да, но за тоа никому ниту збор. Сигурно Џо има свои пријатели, и јас воопшто не сакам да им паднам в раце. Ако не го следев тогаш, сега Џо сигурно ќе беше во Тексас, како ништо да не било.

Хак го раскажа подробно своето доживување, не испуштајќи ниту збор.

- Гледаш ли, - рече на крајот тој, - оној што ја најде ракијата во собата број два, тој ги има земено и парите. И ние никогаш нема да го видиме богатството.

- Хак, знаеш ли што: парите не беа во собата број два!

- Како?

И Хак испитувачки го погледна својот другар.

- Том, ти изгледа дека си дознал нешто ново?

- Богатството е во пештерата!

Очите на Хак му светнаа.

- Те молам, повтори го уште еднаш тоа што го кажа, Том!

- Ти велам дека богатството е во пештерата.

- Том, дај чесен збор! Сериозно ли говориш, или ми се подбиваш?

- Се колнам Хак, најсериозно ти говорам, не се шегувам. Сакаш ли да појдеме таму: ќе ми помогнеш да го извлечеме.

- Се разбира дека сакам. Само да не се загубиме...

- Биди спокоен ќе го направиме тоа без големи тешкотии.

- Но од каде знаеш дека парите се таму...

- Хак, биди трпелив малку и ќе видиш, кога ќе појдеме таму. Ако не најдеме ништо готов сум да ти го подарам барабанчето и сè што имам најскапо на овој свет, чесен збор.

- Прекрасно, се согласувам! А кога ќе одиме во пештерата?

- Можеме и сега ако сакаш. Се чувствуваш ли достатно силен?

- Но да не е многу внатре во пештерата? Знаеш дека јас станав од постела пред три-четири дена, и не можам да изминам повеќе од една милја, Том.

- Тоа ќе биде на пет милји од влезот на пештерата по патот, по кој сите минуваат. Но има многу покус пат - тој пат никој не го знае освен јас, ќе те однесам таму со чун, Хак - ти ќе нема потреба да веслаш јас сам ќе ја свршам сета работа.

- Добро, да појдеме, Том.

- Чекај уште малку. Ќе треба да се снабдиме со малку леб и месо, да си ги земеме лулињата, две-три торбички, неколку клопчиња канап, потоа една кутија кибрит. Право да ти кажам, многу жалам, што тогаш ги немав овие работи со себе.

По ручекот двете деца се качија на еден чун и без многу да мислат тргнаа по реката. Кога се оддалечија, неколку милји од главниот влез, Том рече:

- Види - целиот овдешен брег е толку рамен, еднообразен. Нигде не се гледа ниту куќа, ниту дрвен склад - само дабови. А онаму, го гледаш ли она белузлаво место, каде што имало некогаш некаква карпа? Тоа место јас добро го забележав... А сега да слеземе!

И чунот го врзаа за брегот.

- Слушај, Хак, од ова место каде што стоиме со тебе, ти би можел лесно да ја видиш онаа дупка, през која ќе треба да минеме, за да влеземе во пештерата. Гледај убаво.

Хак почна да гледа насекаде, но ништо не најде. Том горделиво тргна кон густата дабова шумичка.

- Еве овдека е, порадувај се, Хак. Но те предупредувам - никому ниту збор. Многу одамна мечтаам да станам разбојник, но никако не можев да најдам храброст, бидејќи секој разбојник треба да има дувло каде што ќе се крие. Сега ние го најдовме она што ни беше потребно и никому нема да му кажеме, освен на Џон Харпер и на Бен Роџерс. Ќе треба да формираме банда, без тоа не може. Банда на Том Соер! Нели звучи убаво, Хак?

- Прекрасно, само кого ќе го пљачкаме? - праша Хак.

- Кој ќе наиде - разни задоцнети патници. Секогаш така се прави.

- Но, ќе ги убиваме ли?

- Не... не секогаш. Односно ќе ги затвораме во пештерата и таму ќе ги држиме, додека не ни платат откуп.

- Откуп ли? Што е тоа откуп.

- Многу пари. Ќе ги принудуваме плениците да им напишат писмо на родителите - за да соберат сè што можат и да го продадат за една голема сума и да ни ја пратат. Тоа е откуп. Ако измине една година, и плениците не го внесат откупот, тогаш веќе разбојниците ги убиваат. Таков е обичајот. Само жените не ги убиваат. Тие просто ги затвораат во пештерата. Тие речиси секогаш се убавици и од богати побогати. Им ги земаат часовниците, гривните и сите други украси, но секогаш со нив зборуваат учтиво и со симната капа. Нема поучтиви луѓе од разбојниците - тоа можеш да го прочиташ во секоја книга. И сосема природно, што тогаш жените се заљубуваат во разбојниците, поживуваат по една-две недели во пештерата, престануваат да плачат и повеќе и самите не сакаат да се вратат. Дури и да ги избркаат, тие пак ќе се вратат назад. Така е напишано во сите мои книги.

- Ох, колку е убаво! Навистина, тоа е многу поубаво, отколку да бидеш пират.

- Се разбира дека е поубаво; барем си близу до дома. Можеш да одиш на циркус и каде што ќе ти текне.

Сега веќе сè беше готово, и двете момчиња се провлекоа низ тесниот отвор - Том прв, а по него Хак. Потоа стасаа до крајот на тунелот, каде што го врзаа канапот и продолжија понатаму. По неколку чекори двајцата стасаа до изворот - Том почувствува трпки по снагата. Тој му ги покажа на Хак остатоците од свеќата, залепена на карпата, и му раскажа како тој и Беки во очаеност го следеа нејзиниот пламен што гаснел.

Двајцата зборуваа шепотејќи, бидејќи тишината и мракот им дејствуваа страшно.

Тие го продолжија патот по еден друг ходник и по него стасаа до една голема издаденост - местото каде што Том го сретна Индијанецот Џо. При светлината на свеќата, тие можеа да се уверат дека тоа не е откинат камен, а просто камена издаденост, тешка многу килограми.

- А сега ќе ти покажам нешто, Хак, - прошепоти Том, кога ја крена високо свеќата. - Погледај овдека, во овој агол. Гледаш ли... Ете таму на врвот на големата карпа - не гледаш ли некаков знак.

- Гледам, Том. Еден крст.

- А каде е бројот два - „под крстот“, нели? Токму на тоа место јас го видов Индијанецот Џо со свеќа в рака.

Хак со страв погледна во мистичниот знак и прозбори со треперлив глас:

- Том, треба веднаш да се мавнеме одовде!

- Види го, што измислува! Да се мавнеме и да го оставиме богатството?

- Да, ќе го оставиме... Духот на Индијанецот Џо сигурно снове наоколу!

- Доста тресеш глупости! Духот се снове таму каде што умрел човекот, таму далеку кај главниот влез на пештерата, пет милји далеку одовде...

- Не, Том, ти грешиш, духот на умрениот снове секогаш околу богатството на човекот. Го знам тоа многу добро, а и ти го знаеш.

Том почна да мисли дека Хак навистина е прав. И не на шега се исплаши. Но одеднаш му текна една среќна мисла.

- Ама сме глупави, Хак, - извика Том, - може ли духот на Индијанецот Џо да снове таму, каде што има обележан крст?

Заклучокот беше сосема успешен и тоа сосема го разбуди Хак.

- Навистина, јас и не помислував на тоа, Том. Вистинска среќа за нас е што тука има крст. Значи можеме да слеземе долу и да го побараме сандачето.

Том се провлече напред, оттиснувајќи ги стапалата во глината, кога се спушташе.

Од малата пештера, каде што се извишуваше карпата, излегуваа четири ходници. Момчињата претресоа три од нив, но без успех. Во оној, што беше најблизок до подножјето на карпата, тие открија една мала длабнатина, нешто како постела покриена со ќебе. Таму имаше и едни стари прерамки, кора од сланина и изгризани копани од кокошка. Но пари немаше.

Том и Хак повторно претресоа, но напразно: богатството го немаше.

- Паметиш ли, рече тој - под крстот. Изгледа дека ќе треба таму да бараме - близу наоколу. Не е можно богатството да се наоѓа под каменот - тој многу плитко е залепен до земјата.

Двајцата долго бараа по сите катчиња, најпосле седнаа очаени и јадосани. Хак не можеше ништо да измисли - беше лошо настроен.

- Погледај, Хак, - започна Том по извесно молчење - само од едната страна на карпата се наоѓаат траги од нозе и е накапена со лој од лоена свеќа. Тоа не е случајно така. Ајде да покопаме во глинава.

- Добро велиш, Том - одговори живо Хак.

Двајцата веднаш почнаа да копаат - Том со своето џебно ноже. На неколку сантиметри од површината на земјата, врвот на ножето наиде на нешто дрвено.

- Слушај, Хак, слушај каков звук.

Хак, почна да копа со сета своја сила и набргу се покажаа штици, кои веднаш ги извадија. Тие штици криеја еден природен влез, што водеше под карпите. Том погледна внатре и ја испружи раката колку што можеше понапред, но таму беше многу темно и не можеше да ѝ се види крајот на празнината. Тој продолжи да ја испитува подобро, помина низ тесниот отвор, што се спушташе надолу и се извиваше уште во почетокот надесно, а после налево. Хак го следеше својот другар по петиците. Најпосле Том го обиколи последниот агол и застана.

- Милостиви Боже! Хак, види!

Пред нив се наоѓаше прочуениот сандак со богатството, скриен во една мала сува дупка, заедно со едно празно каче за барут, две пушки со кожни навлаки, два-три пара стари индијански опинци и разни други ветви работи.

- Најпосле го најдовме! - извика Хак, буричкајќи во купчињата златни монети... - Ние веќе со тебе сме богати, Том.

- Јас секогаш бев уверен дека што и да стане, богатството ќе биде наше, а сега веќе не ми се верува во таа среќа, богами! Всушност, нема за што да губиме време напразно. Да го извлечеме оттука. Да видиме најнапред, можам ли да го кренам сандачето.

Богатството тежеше најмалку дваесет и пет килограми. Том одвај некако го поткрена, но не беше во состојба да го носи понатаму.

- Така и мислев, - рече тој. - Паметиш ли кога во запустената куќа тие одвај го носеа сандакот. Јас и тогаш си реков дека тој сигурно ќе е многу тежок. Многу убаво направивме што се сетивме да понесеме со нас торбички.

Златните монети ги префрлија во торбичките и ги извлекоа нагоре кон карпестата издаденост, одбележана со крст.

- Сега слези и земи го оружјето и другите пљачки, продолжи Хак.

- Не подобро да не ги фаќаме. Тие ќе ни требаат кога ќе станеме разбојници. Сето тоа ние ќе го ставиме во нашата скривница, таму исто така ќе направиме и оргии. Местото е многу погодно за оргии.

- А што се тоа оргии?

- Право да ти кажам, не знам како да ти објаснам, но разбојниците секогаш се впуштаат во оргии. Многу природно дека и ние ќе правиме како нив... Ајде, да си одиме, Хак, прилично се задржавме тука. Ми се чини дека е веќе доцна, огладнев. Ќе каснеме малку и ќе испушиме во чунот по едно луле.

Момчињата излегоа на откриено низ отворот, скриен во дабовата шумичка. Кога излегоа, тие претпазливо се обѕирнаа наоколу. Во околината немаше никој, и тие се расположија да си каснат и да запушат во чунот. Потоа Том почна да весла и тихо запловија крај брегот, весело разговарајќи со Хак.

Кога стасаа веќе беше сосема темно.

- Слушај, Хак, да ги скриеме привремено парите кај вдовицата, во нејзиниот дрвен амбар. Утре сигурно јас ќе појдам таму, ќе ги пребројам жолтиците и ќе си ги поделиме по половина. Потоа ќе најдеме во шумата некое скришно место, каде што ќе го закопаме нашето богатство. Почекај тука за да ги вардиш торбите со жолтиците, а јас ќе отрчам да ја земам количката на Бени Тејлор. Веднаш ќе се вратам.

Том се изгуби и за половина час навистина се врати со една рачна мала кола, ги натовари на неа двете мали торбички, фрли одозгора уште неколку стари партали и тргна, туркајќи го товарот пред себе.

Кога стасаа до колибата на стариот Велшанин тие седнаа да се одморат. Кога намераваа да продолжат понатаму, старецот се појави на прозорецот и викна кон нив:

- Еј, кој е таму?

- Ние сме, Хак и Том Соер.

- Вие доаѓате токму навреме! Елате со мене, деца, одамна ве чекам. Побргу, побргу, јас ќе ви помогнам да ја туркате количката. Но таа воопшто не била лесна, Што носите во неа - тули или старо железо.

- Железо, - одговори Том.

- Значи, така - вие овдешните деца си го губите времето и се мачите да соберете разни парчиња железо за да го продадете евтино во фабриката, а не мислите дека би можеле да печалите со некоја друга работа. Но таква е човечката глупост. Ајде, ајде, побрзајте!

Најпосле Том и Хак беа љубопитни за да разберат каде ги носи.

- Почекајте и самите ќе видите кога ќе стасаме кај госпоѓата Даглас.

Хак се исплаши - тој одамна беше навикнат на разни несправедливи обвинувања.

- Господине Џонс, - кротко рече тој, - јас ништо лошо не сум направил.

Старецот се изнасмеа.

- Не знам, не знам, пријателе, не би можел да гарантирам. Но, да не си во лоши односи со вдовицата Даглас?

- Напротив, таа беше многу добра кон мене за време на моето боледување.

- Па, тогаш зошто се плашиш?

Хак не успеа да одговори на тоа прашање, и тој се најде заедно со Том во гостинската соба на вдовицата Даглас. Господинот Џонс ја остави количката зад вратата на градинката и влезе по момчињата.

Гостинската соба беше силно осветлена. Таму беше собрано сето одбрано друштво на гратчето. Семојствата Тачер, Харпер, Роџерс, тетка Поли со Сид и Мери, пасторот, уредникот на месниот весник и уште многу други. Сите беа облечени во нивните празнични облеки.

Вдовицата ги пречека Том и Хак многу радосно, иако никогаш досега немаше видено позбунети гости од нив двајцата. Тие беа извалкани од главата до петпците со кал и накапани со спермацет. Тетка Поли пропадна од срам и тажно ја заниша главата, кога го погледна Том. Но никој не страдаше толку, колку што страдаа самите момчиња.

- Еве ги јунаците, - рече господинот Џонс. - Том го немаше дома и јас не знаев каде да го барам, но случајно се сретнав со него и со Хак до мојата колиба и веднаш ги донесов овдека.

- Многу добро направивте, - одговори вдовицата. - Елате со мене деца.

Кога го рече тоа таа ги однесе во спалната.

- Измијте се и облечете се, - рече таа. - Еве два нови костуми, долна облека и сè што е потребно. Сето тоа е за Хак - нема потреба да се заблагодаруваш. Хак, едниот костум ти го купив јас, а другиот ти го подарува господинот Џонс. Облеката ќе ви биде токму и на двајцата. Облечете се побргу и кога ќе бидете готови, слезете долу. Без вас гостите нема да вечераат.

Со тие зборови таа излезе од собата.





34
- ШТО МИСЛИШ, Том дали ќе можеме некако да се извлечеме? Ке треба само да најдеме едно јаже. Oвдека не е многу високо од земјата - рече Хак.

- Глупости! Зошто сакаш да се извлечеме? - рече Tом.

- Знаеш, не сум навикнал да бидам во друштво со многу луѓе. Никако не можам да се решам да слезам долу, никако...

- Ајде, доста зборуваш глупости. Мене ми е сеедно. Зошто се плашиш, штом јас сум со тебе.

Во тој момент во собата влезе Сид.

- Том, - рече тој, - тетка те чека и те бара цело попладне. Мери ти ги приготви празничните алишта. Сите те бараа. Уф, колку ти се извалкани панталоните со капки од свеќа.

- Слушај, Сид, да не си се осмелил да се мешаш во туѓи работи. Тоа не е твоја работа! Кажи ни подобро зошто е овој пир оваа вечер?

- Кај вдовицата често се собираат гости, таа го сака тоа. Денешниот собир е во чест на Велшанинот и неговите синови - како благодарност за тоа што ја спасиле од крадливците. Ако сакаш, можам да ти раскажам нешто интересно.

- Добро, кажувај, што има?

- Стариот поседник се готви да ја изненади компанијата: денеска прислушкував и слушнав како тетка ми зборуваше тихо со Мери за тоа прашање. И сега сето тоа веќе не е тајна за мене. Па и за другите - сите го знаат. Исто така и вдовицата, иако таа ќе се прави како да не знае ништо. Велшанинот насекаде го бараше Хак, зашто без Хак ништо не би направил со неговото изненадување. Разбираш?

- Какво изненадување, за што, Сид?

- Работата е во тоа што, нели Хак ги следел разбојниците онаа ноќ во градината на Даглас. Господинот Џонс има намера да го раскаже тоа со голем ефект пред гостите. Жалосно е само, што тој ефект се провали.

И Сид самозадоволно и весело се закикоти.

- Ти ли ја провали таа работа, Сид?

- Не е ли сеедно кој? Некој раскажал и толку.

- Сид, - рече Том возбудено, - знам дека во градот нема друг подлец како тебе за да го направи тоа. Се разбира, ако беше на местото на Хак, ти срамно ќе избегаше и никому ништо нема да му соопштеше за разбојниците. Ти си способен само за подмолности и тоа е бедно, кога ќе го пофалат некого. Ете ти награда за тоа - нема за што да се заблагодаруваш - како што вели вдовицата.

И додека да се сети Сид, Том му залепи една шлаканица, а потоа го истурка од собата.

- Оди и пожали се кај тетка Поли, ако смееш.

По неколку минути гостите на вдовицата Даглас веќе беа испоседнати крај масата и јадеа. На двете деца им беа дадени одделни мали масички во собата. Откако го донесоа десертот господинот Џонс одржа мал говор. Тој ѝ се заблагодари на домаќинката за честа, што му се прави нему и на неговите синови, но рече дека има уште едно лице, чија скромност...

И така натаму и така натаму, со еден збор - тој ја соопшти својата тајна за учеството на Хак во случката со разбојниците, грижејќи се сето тоа да го раскаже колку што може подраматично и поживописно.

Но, како што знаеме веќе, изненадувањето беше веќе провалено, и гостите не беа толку изненадени, како што можеше да се очекува при други околности.

Како и да е, вдовицата ласкаво ја одигра својата улога, се правеше како да е многу изненадена и го опсипа Хак со многу пофалби и комплименти, така што кутрото дете заборави на својата нова облека, во која не се чувствуваше удобно, и повеќе се засрами, кога виде дека е предмет на големо внимание и пофалби.

Веднаш по тоа, вдовицата Даглас изјави дека има намера да го прибере Хак во својата куќа и да му даде добро воспитание, а по тоа да му најде средство со кое ќе може да вади парче леб, на пример некаков скромен занает.

Том оцени дека сега е моментот за да се вмеша.

- Хак нема потреба од ништо, - рече тој, - Хак и без тоа е богат.

Само учтивоста ги задржа гостите да не се изнасмеат на таа глупава шега. Наместо смеа во собата дојде до непријатно молчење, Но Том го прекина молчењето.

- Хак има пари. Можеби не верувате, но така е. Тој има многу пари... Нема потреба да се смеете. Почекајте, ќе ви покажам...

Откога го рече тоа, Том излезе надвор. Гостите почнаа да се гледаат еден со друг, изненадени од тие зборови и испитувачки го гледаа Хак, кој молчеше како занемен.

- Сид, што се случува со Том? - праша возбудено тетка Поли. - Голема несреќа е што никогаш не можеш да разбереш што станува со тоа дете. Јас...

Тетка Поли не можеше да се доискаже: Том влезе во собата поднаведнат од тежината на двете вреќички. Ги крена на масата, го одврза едното и го истури.

- Еве, нели ви реков. Половината од сето ова е од Хак, а другата половина е моја.

Сите гости ги отворија устите од чудење, ги ококорија очите и не можеа да кажат ниту збор.

По тоа, Том го опсипаа со прашања и пофалби, Тој со големо задоволство се согласи да ја објасни целата работа. Раскажувањето беше долго, но полно со жив интерес. Никој не се осмелуваше да го прекине - бидејќи сите беа вчудоневидени од таа чудна историја.

Кога заврши Том, господинот Џонс рече:

- А јас си вообразував дека ќе ја изненадам компанијата. Сега гледам дека моето изненадување не вреди пред ова. Не му се лутам на Том, што ме стави во џебот.

Ги изброија парите. Во двете вреќички имаше повеќе од дваесет илјади долари.

Никој од присутните до тој ден немал можност да види толку многу пари на куп, иако многу од нив имаа богатство поголемо од тоа.





35
ЧИТАТЕЛОТ БЕЗ МАКА ќе разбере дека богатството, што толку неочекувано им падна во рацете на нашите момчиња, не напразно го раздвижи сиромашното мало гратче. Толкава голема сума пари, а при тоа во злато - изгледа просто неверојатно. Сите зборуваа само за тоа, така што на мнозина главата им се заврте од невообичаената возбуда.

Сите напуштени и запустени куќи, каде што се сновеа сеништа беа претресени од таванот до визбата и дури извадени штица по штица - за да видат да не се наоѓа случајно некое богатство. Се мачеа и бараа, не само децата, но и возрасните мажи, при тоа, луѓе сериозни, а не празни фантазери.

Каде и да се појавеа Том и Хак, тие беа предмет на внимание и на восхитување, сите гледаа на нив со голема почит. Децата не паметеа пред тоа некој да обрнувал внимание на нив, а сега секој нивен збор се прифаќаше и се повторуваше од сите. Сè што правеа се сметаше за значајно. Тие како да ја имаа загубено способноста да говорат и да вршат обични работи. Но не беше само тоа: одеднаш во нивното минато открија такви оригинални способности...

Месниот весник објави биографски податоци од животот на двете момчиња.

Вдовицата Даглас ги внесе в банка парите на Хак со интерес од шест на сто, а судијата Тачер по молба на тетка Поли, го направи истото са капиталот на Том. Сега секој од двајцата имаше - мала работа ли е тоа? - по цел долар дневно за трошок само од интересот. Во тоа добро старо време еден и половина долар неделно беа доста да се нахрани, да се напои и да се облече едно дете, дури и да ја плати училишната такса.

Одеднаш, судијата Тачер го измени мислењето за Том - кој многу го ценеше. Тој насекаде расправаше, дека едно обично дете по никој начин не ќе успееше да ја извлече ќерка му од пештерата. А кога Беки му раскажа на таткото ѝ - се разбира со молба да не го кажува на никого тоа - како еднаш во училиштето Том заради неа добил казна, иако сосема не бил виновен, судијата забележливо беше трогнат. Тој извика со благороден глас дека таа лага е благородна, великодушна и света лага - таква лага, која со право може да влезе во историјата, напоредно со страниците на Џорџ Вашингтон. Беки рече дека никогаш не го видела татко ѝ толку величествен, како во тој момент, кога ги зборуваше тие зборови и шеташе ваму-таму по собата.

Таа истрча кај Том и се му раскажа.

Судијата Тачер претскажуваше дека со време Том по секоја цена ќе стане некој прочуен војеководец или голем правник. Тој вети дека ќе се заземе да го примат подоцна детето во националната воена академија, а по тоа, да се запише во најдобриот правен факултет, и по тој начин да се подготви за едната и за другата кариера.

Богатството на Хак Фин, и покровителството на вдовицата Даглас му овозможија пристап во општеството, или подобро речено - го втераа таму, и покрај неговата волја. Страдањата на детето беа толку тешки, што тој речиси немаше сили да ги поднесе. Слугите на вдовицата Даглас го држеа чист, го чешлаа, го миеја; секоја вечер го ставаа да спие во чисти чаршафи, на кои немаше ниту една флека, што тој сакаше да ја притисне до срцето, како свој пријател. Требаше да јаде со вилушка и нож, да си ја брише устата со крпа, во недела да оди в црква, да учи од разни книги. Тој беше должен да зборува само пристојни работи, толку пристојни, што од нив му беше непријатно. Со еден збор каде и да се завртеше Хак Фин, насекаде ги среќаваше пречките на цивилизацијата, кои му ги врзуваа и рацете и нозете.

Три недели тој некако ги издржа тие измачувања, но најпосле еден прекрасен ден не издржа - и се изгуби некаде. Цели два дена и две ноќи вдовицата го бараше, силно разнервирана. Целиот град се исплаши - дури се обидоа да го бараат неговото тело во реката.

Најпосле третиот ден рано изутрина, Том се сети да погледа зад старата кланица, меѓу старите празни буриња. И таму навистина го најде. Хак ноќеваше во една бочва. Тој тукушто појадувал разни трошки, најдени кој знае каде, и пријатно го пушеше лулето. Тој беше неисчешлан, неизмиен, облечен во истата стара облека, што му даваше толку живописен изглед во оние денови, кога беше слободен и среќен.

Том му се налути, му кажа каква непријатност предизвика Хак со своето изгубување и веднаш му рече да се врати дома.

Хак веднаш доби тажен изглед и попадна во меланхолија.

- Доста, Том, не зборувај ми за тоа. Јас веќе се обидов, не можам! Не ми се допаѓа тој живот, не сум навикнал на него. Вдовицата Даглас е добра, ласкава, грев би ме фатил кога би рекол обратно, но сето тоа не е за мене. Замисли, таа ме тера да станувам наутро во определено време, ме тера да се мијам со сапун, по тоа слугите ми ја кубат главата со чешел. Не ми дозволува да спијам во бараката. Вдовицата Даглас сака да ја носам новата облека, таа секогаш ме задушува. Толку е нова што ниту воздух не може да минува низ неа. Со таа нова облека не можеш ниту да стоиш спокоен, ниту да легнеш, ниту пак да се тркалаш по тревата кога ќе сакаш. Како ми се чини, прилично одамна не сум се јазел до дрвјата, цела година. По тоа, треба да одам в црква, а таму си ја расчепувам устата од проѕевање: не можам да ги трпам проповедите. А должен сум да стојам мирен и да не мрдам. Освен тоа во недела и во празничен ден треба да носам чевли. Како ти изгледа? Вдовицата Даглас руча со ѕвонец, легнува со ѕвонец... не, немам сили да го поднесам сето тоа, целиот тој ред.

- Но секаде се запазува тој ред, Хак.

- Можеби, Том, но јас немам потреба од тоа. Се чувствувам како да сум врзан... За да одиш на риби, треба да бараш дозвола; да одиш да се капеш - пак иста историја. И за сè, сè така... Еве на пример јадењето: толку лесна храна ми се дава, што не чувствувам никакво задоволство кога ја јадам, не се наситувам, како ништо да не ставам в уста. Вдовицата Даглас не ми позволува да пушам, не ми позволува да се проѕевам и да се тегнам, ниту пак да се чешам пред луѓето. Вистински затвор. А таа по цел ден се моли постојано се моли - никогаш не сум видел толку побожна жена. На сето тоа згора, набргу ќе започне ѓаволското училиште и ќе ме натера да го лосетувам. Не, нема да се вратам... Знаеш Том, не било пријатно да си богат. Напротив, вистинска напаст - просто, легни и умри!... Еве, во оваа облека ми е добро, во оваа бочва ми е добро и за ништо на светот не би ги оставил. Ако не беа тие пари, никој не би ми обрнувал внимание...

Хак Фин помолче малку, па потоа рече:

- Слушај, Том, земи го мојот дел од парите, и одвреме-навреме давај ми по некоја пара, но немој многу. За мене е пријатно она, што тешко се дава. Оди, позборувај со вдовицата Даглас и замоли ја да ме остави мирен.

- Ох, Хак, - одговори Том, - тоа е невозможно. Нема да биде убаво во почетокот, но после кога ќе навикнеш ќе престанеш да жалиш - ќе ти се допадне и ќе навикнеш со новиот живот.

- Да ми се допадне, да навикнам? Тоа е како да навикнам да седам на жешка тава. Не, Том, не сакам да бидам богат, не сакам да скиснам во таа проклета куќа. Ја сакам шумата и реката, и еве, овие бочви... По ѓаволите сите, сите и парите! Ние токму со тебе најдовме и оружје и пештера и сè што е потребно за да станеме разбојници - и одеднаш тоа проклето богатство ја растури целата работа.

Том го искористи тоа.

- Знаеш ли што, Хак, - рече тој, - богатството воопшто не ни пречи да станеме разбојници.

- Слушај, ти се шегуваш или зборуваш вистина?

- Ти се колнам дека тоа е сосема вистина. А освен тоа, Хак, не ќе можеме да те примиме во нашата дружина ако си таков валкан и искинат, нели?

Хак одеднаш се нажали.

- Зошто, пак да не можете да ме примите? Нели ме примивте за пират?

- Тоа е сосема друга работа, Хак. Разбојникот е нешто почисто од пиратот, поблагородно. Во други земји, разбојниците и припаѓаат на вишата аристократија. Сите се витези и грофови...

- Како е можно тоа, Том? Нели ти секогаш беше мој пријател? Зар и ти ќе ме напуштиш, Том? Нема да ме напуштиш, нели?

- За мене е сеедно, јас секогаш ќе останам твој пријател. Но знам дека луѓето ќе речат: „Уф, каква банда ли е она на Том Соер, сè некакви парталковци!“ Што мислиш, Ке биде ли пријатно?

Хак замолче и се замисли. Јасно беше дека во душата негова се случува нешто.

- Добро, - рече тој најпосле, - ќе се вратам кај вдовицата, ќе останам таму цел месец и ќе се обидам да се навикнам, само земи ме и мене во твојата банда, Том.

- Се сложувам, Хак! А сега да си одиме, пријателу стар. Ќе ја замолам вдовицата Даглас да не те држи толку строго за прво време.

- Да, замоли ја, нека ги попушти малку уздите, тогаш и јас ќе почнам да пушам помалку, да се брлавам помалку. А кога ќе ја формираме бандата?

- Ќе видиме. Треба само да се соберат разбојниците. Тогаш ќе можеме да го одредиме посветувањето - уште истата ноќ.

- А што е тоа посветување?

- Тоа значи да дадеме клетва, дека ќе останеме верни еден на друг и дека никој нема да ги предава тајните на бандата, дури и да го сечат на парчиња. И да се одмаздуваме за смртта на секој разбојник.

- Ох, колку е весело сето тоа, Том!

- Се разбира дека е весело. Клетвата ќе треба да се подготви секако сред ноќта во најстрашно, во најосамено место, а најдобро - во некоја куќа, каде што има сеништа. Всушност, тие сега сите се разурнати.

- Во секој случај, во полноќ, Том...

- Да. Ќе се заколнеме врз некој гроб и ќе се потпишеме со нашата крв.

- Еве, ова е толку забавно! Илјада пати позабавно отколку да бидеш пират. Чесен збор, сега повеќе нема да бегам од вдовицата Даглас, биди спокоен. А кога ќе станам прочуен разбојник и сите ќе почнат да зборуваат за мене, таа сигурно ќе се гордее дека ми дала покрив во својата куќа...