1

АКО ЈА НЕМАТЕ прочитано книгата „Том Соер“ вие не ме познавате. Но тоа не е важно. Таа книга е напишана од господинот Марк Твен. Во неа тој го раскажува всушност поголемиот дел од вистината. Откако сум роден, јас немам сретнато човек кој не излагал барем еднаш - освен Тетка Поли, вдовицата Даглас, и можеби Мери. Па за истата таа Поли (тетка му на Том), за госпоѓата Даглас и за Мери е раскажана сета вистина во оваа книга, со мали преувеличувања, како што споменавме порано.

Па, мојов расказ започнува еве од каде: јас и Том најдовме пари, закопани во пештерата од разбојници, и сосем неочекувано станавме богати. Добивме по шест илјади долари - и тоа чисто злато. Неверојатно голем куп пари. Судијата Тачер ги зеде и ги стави под интерес, така што на ден ни се паѓаше по еден долар. Толку многу пари, што не знавме што да правиме со нив! Вдовицата Даглас ме зеде кај неа за да ме воспита како нејзин син и ми вети да ме изучи. Но во сите навики и во начинот на живеењето вдовицата беше толку грижлива, така што јас со мака преседов во нејзината куќа. Не издржав: избегав. Пак си ги облеков валканите партали, се воврев како порано во една бочва и пак заживеав среќно. Но тоа не траеше долго време. Мојот пријател Том Соер ми ја пронајде скривницата, па ме наговори да се вратам кај вдовицата и да бидам умен. Само под тој услов се согласи да ме прими во неговата разбојничка дружина. Немаше што да правам: се вратив.

Вдовицата поплака и ме нарече кутрото изгубено јагненце. Ми изнарече и други такви имиња, но со тоа воопшто таа не сакаше да ме навреди. Пак ми ги навреа новите алишта, во кои ми беше толку задушно и неугодно. И одново почна старата песна. За вечера тропаше ѕвонец и задолжително требаше да се оди навреме. Кога ќе седнев на масата не можев веднаш да јадам. Требаше да почекам додека да промрмори домаќинката над јадењето како со него да се случило нешто лошо. Освен тоа не беше убаво што секое јадење беше одделно готвено. Сосем поинаку беше во бочвата: се смешано во една чинија е многу повкусно.

По вечерата вдовицата земаше книга и почнуваше да ме учи за Мојсие и да ми објаснува нешто за трските. Јас многу се потев додека да се сетам за што се работи. Еднаш таа случајно спомена дека тој Мојсие умрел многу одамна. Тогаш сосем престанав да мислам на него. Па има ли смисла да си ја траскам главата за умрен човек.

Ми се присака да пушам и побарав дозвола од вдовицата. Таа не ми дозволи.

- Тоа - вели - е лоша навика и ти треба засекогаш да се откажеш од неа.

На светот има толку чудни луѓе! Размислуваат за работи од кои не разбираат ништо. На пример вдовицата: се грижи за Мојсие, кој дури не ѝ е ниту роднина, а го наоѓа лошо она што му прави задоволство на човека.

Во тоа време дојде кај вдовицата да живее сестра ѝ, госпоѓицата Вотсон, слаба, стара мома со очила. Таа се зафати да ме учи да читам и да пишувам. Многу ме мачеше, терајќи ме да слогувам. Најпосле вдовицата се сожали над мене и ѝ нареди да ме остави на мира. Повеќе немаше да можам да издржам такво измачување! Госпоѓицата Вотсон непрестајно ме прекоруваше:

- Не нишај ги нозете, Хаклбери!

Или:

- Не чешај се, Хаклбери, седи мирно!

Или пак повторно:

- Не проѕевај се и не свиткувај се, Хаклбери! Држи се пристојно, разбираш ли!

Потоа почна да ми зборува за пеколот. Но јас ѝ одговорив простосрдечно дека сакам да одам таму. Таа мошне се разлути, а пак јас да си кажам право тоа не ѝ го реков намерно. Просто од мака ми се сакаше да одам некаде побргу. А каде - ми беше сè едно. Таа рече дека е гревота да се зборува така, дека таа за ништо на светот не би проговорила такви зборови: таа мислела да живее чеснољубиво за да оди право во рајот. А бидејќи воопшто немам желба да одам таму заедно со неа, и во себеси си реков, дека не заслужува да ја поддржувам. Но не го реков тоа, зашто знаев дека ќе си навлечам многу непријатности. А од нив нема да имам никаква корист.

А кога почна госпоѓицата Вотсон, за малку што не се заборави. И сè за рајот расправаше. Таму, вели, сите одат по цел ден и пеат со харфи, само пеат и пеат. Јас пак молчев и само од љубопитство прашав дали, според неа, мојот пријател Том Соер, исто ќе оди таму? Е, рече, изгледите за тоа се слаби! Јас многу се зарадував, бидејќи сакав по секоја цена да бидам заедно со Том.

Госпоѓицата Вотсон уште долго ме тормозеше. Најпосле ги повика црнците, прочитаа молитва и сите отидоа да спијат.

Јас се качив во мојата соба, ставив на масата лоена свеќа и седнав до прозорецот, мачејќи се да мислам за нешто весело, но тоа не ми тргнуваше од рака. Се почувствував толку осамен што посакав да умрам. Ѕвездите силно блескаа на небото. Лисјето во шумата тажно шумолеа. Некаде далеку, далеку се јави кукавица. Некое будно куче почна да вие во далечината како да предвестуваше дека некој ќе умре. Ветрот ми шепотеше нешто на увото, но јас не можев да му го разберам шепотот. Чувствувам само како по грбот ми лазат морници. После одеднаш ми се стори дека слушам офкање на мртовец, кој не лежи спокојно во гробот и скита тажен секоја ноќ. Срцето престана да ми чука од страв. Ме фати страв да седам сам во таа тишина. Во тој миг еден пајак почна да ми гази по рамото. Јас мавнав со раката и тој падна право на свеќата. Таму за миг пламна и се свитка. Мошне добро знам дека е тоа многу лош знак. Претскажува несреќа. Се уплашив и за миг ги слеков алиштата, па се завртев трипати, крстејќи се и врзувајќи си секој пат клопче коса со конец, за да го избркам нечестиот дух. Но сепак не се успокоив. Сето тоа треба да го направиш, ако загубиш најдена потковица, наместо да ја заковаш со шајки над вратата. Но од никого не сум чул што треба точно да направиш за да ја избркаш несреќата, кога ќе убиеш пајак.

Пак седнав покрај прозорецот и го извадив лулето. Во целата куќа царуваше мртва тишина. Домаќинката немаше да види дека пушам. Времето течеше мачно. Часовникот во градот почна да чука бум! бум! бум! дванаесет пати. После пак сè молкна. Стана уште потивко отколку порано. Одеднаш наблизу пукна гранка. Некој се движеше во темнината. Јас не се помрднав и ги начулив ушите. Оддолу се чу тивко мјаукање: „мјау, мјау!“

- Ох! Знам, во што е работата! - си помислив, па измјаукав во одговор колку што можев потихо. Ја изгаснав свеќата и се поткачив на прозорецот. Оттаму скокнав брзо на земјата и почнав да се провлекувам меѓу дрвјата. Навистина, по малку видов дека мојот пријател Том ме чека.



2

ТРГНАВМЕ тихо на прсти по патеката меѓу дрвјата кон крајот на градината, наведнувајќи се за да не ги закачиме гранките со глава. Кога минавме покрај кујната, јас се сопнав на еден пен и кренав голема врева. Во тој миг легнавме на земја и замолчевме. Долгиот црнец Џим, кој беше на служба кај госпоѓицата Вотсон, седеше врз прагот на кујната. Ние убаво го гледавме, зашто зад него гореше оган. Џим стана, ја подаде напред главата и почна да наслушува.

- Кој е таму? - праша тој.

Откако не доби одговор, црнецот слезе на прсти и застана точно меѓу нас. Минаа неколку минути. Никаков знак не се разнесуваше, иако тројцата бевме близу еден до друг. Одеднаш многу ме зачешаа прстите на нозете. Но јас се воздржав. Не смеев да мрднам. Потоа ме зачеша увото, после грбот, меѓу плеќите. Ми се чинеше дека веднаш ќе умрам ако не се почешам! Тоа често се случува. Не сте забележале ли кога сте некаде на гости, на погреб или кога се мачите да заспиете, како нарочно почнува да ве чеша целото тело.

Кога почека малку, Џим рече:

- Еј, кој сте вие и што сакате? Јас добро чув шум. Но почекајте! Знам што да правам! Ќе седам овдека и ќе чекам додека не чујам пак нешто!

Тој седна наземи меѓу мене и Том, се потпре на едно дрво и ги протегна нозете, така што едната од нив речиси се допре до мојата. Носот ме зачеша неиздржливо, па дури и ми се заплака. Но сè трпев и не мрдав. Одеднаш ме зачеша нешто во носот, после под носот. Просто сила немав да трпам! Тоа продолжи шест-седум минути, а можеби и повеќе. Ме чешаше на единаесет различни места. Но ги стиснав забите и се воздржав. Џим почна да дише и набргу се разнесе јуначко 'ркање. Тогаш ни олесни малку на срцето.

Том ми даде знак - слабо свиркање со устата, и ние залазевме понатаму на нозе и на раце. Кога се оддалечивме по неколку чекори, Том ми шепна дека нема да биде лошо да го врземе Џим за дрвото. Ете така, засега. Но јас не се согласив, бидејќи Џим можеше да се разбуди и да крене врева. И тогаш ќе дознаат дека ме нема дома. Том се сети дека му остана мало парче свеќа. Треба да се вовлече во кујната и да земе неколку свеќи. Почнав да го убедувам да не се обидува, зашто Џим можеше ненадејно да се разбуди и да нè завари таму. Но Том по секоја цена сакаше да земе свеќи. Ние се провлековме во кујната, најдовме цели три свеќи и ставивме на масата пет центи за нив. Многу сакав да се извлечевме побргу надвор, но Том рече решително дека сака да се провлече до црнецот, за да направи некоја шега. Јас чекав долго време, барем така ми се стори. Наоколу како порано беше тивко и пусто.

Штом Том се врати, ние тргнавме по патеката покрај оградата од градината и бргу се најдовме на стрмниот врв зад куќата. Том ми раскажа дека му ја симнал капата на Џим и дека му ја закачил на гранките над него. Џим се подмрднал, но не се разбудил. Следниот ден Џим им раскажуваше на сите дека неколку вештици му направиле славна шега: го успале, го јавале по воздухот низ целата област, па го симнале под дрвото, а капата му ја закачиле на гранките. Ех, да знаеше кој се пошегува со него! После Џим раскажуваше дека вештиците го јавале до Њу Орлеанс. Со еден збор секој пат додаваше по нешто ново. И најпосле излезе дека вештиците го носеле по целиот свет, така што тој многу се измачувал. Освен тоа додаваше дека целиот грб му е покриен со модрици од тоа патување. Џим многу се фалеше со тоа и гледаше од високо на другите црнци. Црнците идеа по неколку километри за да го слушаат неговото раскажување. Туѓите црнци стоеја со остворена уста и го гледаа како некое чудо. Воопшто, црнците сакаат да раскажуваат за вештици, седејќи покрај огништето во кујната. Но штом се раскажуваше за такви работи, Џим секогаш се наложуваше и велеше:

„Ех, што знаете вие за вештиците?“ И раскажувачот остануваше на заден план. Џим постојано ја носеше на врвот од вратот монетата од пет центи, што ја остави Том за свеќите. Тој расправаше дека тоа ѓаволот лично в раце му го дал и дека со таа монета може да ја излекува секоја болест и да ја повика вештицата, кога сака. Достатно било да прозбори само еден збор. Се разбира, тој збор на никого не му го кажуваше. Најпосле црнците почнаа да доаѓаат дури од соседните области и да му даваат на Џим сè што имаат, само за да ја видат чудната монета. Но никој не смееше да се доближи до неа, зашто им беше страв од ѓаволот, кој порано ја држел. Џим дури почна да ја запоставува својата редовна работа. Толку многу беше горделив дека го видел ѓаволот и дека го јавале вештиците.

Но доста сега за Џим. Да се вратиме подобро на местото каде што јас и Том се чувствувавме во безопасност. Од врвот на ритчето го гледавме целото гратче. Во далечината блескотеа две-три светилки. Тоа беа сигурно оние куќи, каде што имаше болни. Над нашите глави чудно сјаеја ѕвездите. А долу се простираше реката, широка, тивка, величествена. Ние слеговме од ритчето и ги најдовме Џо Харпер и Бен Роџерс и неколку други момчиња кои нè чекаа во една стара плевна. Одврзавме еден чун, препловивме по реката околу два километри, запревме до една карпа и излеговме на брегот.

Кога се провлековме низ густите грмушки, Том не натера сите да се заколнеме дека ќе чуваме тајна. Потоа ни покажа еден тесен премин во најгусто обраснатото место. Ги запаливме свеќите и залазевме низ преминот на раце и на нозе. Откако изминавме на тој начин околу дваесет чекори, забележавме дека тесниот премин се раширува во пештера. Том мина по неколку ходници и одеднаш се провлече под една карпа, каде што на прв поглед не можеше да се види дека има влез. Ние влеговме лазејќи по него и се најдовме во влажна, студена и со плевел обрасната просторија.

- Еве стасавме - рече Том. - Сега слушајте? Овдека ќе ја основаме нашата разбојничка дружина и ќе ја наречеме „дружина на Том Соер“. Секој, што сака да учествува во неа, треба да изрече специјална клетва и да си го потпише името со крв.

Се разбира, сите се согласивме да учествуваме. Том извади од џебот лист хартија, ја напиша клетвата и ни ја прочита. Секое момче се колнеше дека ќе ѝ биде верно да дружината и дека нема да раскажува ваму-таму никакви тајни. А ако некој туѓ човек навреди некого од дружината таа треба да го убие и да му се одмазди на семејството. И оној, на кого што ќе му се падне да биде убиец, не треба ниту да јаде, ниту да спие, додека не го убие тој човек и додека не исече крст на неговите гради - знакот на дружината. Никој надвор од дружината не може да го употребува тој знак. Инаку ќе го судат и при вториот пат ќе го убијат. Ако пак некој од членовите на дружината предаде некоја тајна, ќе му го пресечат грлото, потоа ќе му го изгорат трупот и пепелта ќе ја растурат по ветрот. А неговото име ќе биде пречкртано од списокот со крв и за него ќе биде забрането да се споменува: тоа за вечни времиња ќе им биде предадено на проклетството и заборавот.

Сите бевме трогнати од таа клетва и го прашавме Том дали сам го измислил сето тоа. Тој призна дека еден дел составил сам, другиот го зел од разни книги за разбојници и пирати. Секоја вистинска разбојничка дружина имала таква клетва.

Еден од нас забележа дека би било добро да се убиваат и семејствата на разбојниците што ќе ја измамуваат дружината. На Том многу му се допадна таа идеја, извади молив и ја запиша во клетвата.

- Но Хак Фин, на пример, нема семејство, - забележа Бен Роџерс. - Што ќе правиме со таквите разбојници, ако случајно измамат?

- Како, зар тој нема татко? - извика Том.

- Има, но него тешко ќе можеме да го најдеме. Обично лежи во ендеците покрај патот заедно со свињите, но еве веќе скоро една година како воопшто го нема.

Тие долго време расправаа за тоа и дури решија да не ме примат. Секое момче требаше да има роднина, што би бил убиен во случај на потреба. Инаку тоа не би било во рамноправна положба спрема другите. Никој не можеше да измисли како да му се помогне на тоа. Јас одвај не се расплакав од мака. Но одеднаш ми дојде една среќна мисла: јас им ја предложив госпоѓицата Вотсон. Ете кого можат да го убијат ако згрешам пред дружината.

- Навистина, таа е погодна за таа работа! - извикаа разбојниците. - Сега сè е во ред. Хак Фин може да учествува во нашата дружина.

Потоа секој си го боцна палецот со игла, за да истиска капка крв за потпис. Јас исто така го ставив мојот знак врз хартијата.

- А што ќе правиме во нашата дружина? - праша Бен Роџерс.

- Ќе ограбуваме и ќе убиваме, - одговори Том.

- Да, но каде и што ќе ограбуваме? Добиток, мажи...

- Ти зборуваш глупости! - го прекина Том. - Крадењето добиток не е разбојништво, а измама. Ние сме всушност разбојници. Ќе ги запираме колите и поштата по патиштата, ќе ги убиваме луѓето и ќе им ги земаме часовниците, парите. Со еден збор сè, што се наоѓа во нив. И кога ќе напаѓаме, ќе бидеме маскирани, како вистински разбојници.

- А ќе мораме ли секогаш да ги убиваме луѓето?

- Тоа се разбира. Тоа е најдобро. Навистина, некои умни луѓе мислат поинаку. Но сите признаваат дека е најдобро разбојниците да ги убиваат своите жртви. Всушност некои можеби ќе можеме да ги земеме со себе во скривницата и да ги држиме додека не добиеме за нив откуп?

- Што е тоа откуп?

- И јас самиот не знам добро што е. Но разбојниците по патиштата секогаш земаат луѓе во плен. Во книгите тоа е запишано! А ние, се разбира, ќе треба да го исполнуваме тоа.

- Но како можеме да го правиме она што не го разбираме?

- Многу не размислувај! Ти велам, тоа е запишано во книгите! Зар ти сакаш да бидеш попаметен? Тогаш ќе ја расипеш целата работа!

- Да, тоа е убаво, Том. Но, според тоа што работа е тоа?

- Навистина, не знам што да мислам. Можеби да ги држиме до откупувањето - а тоа значи да ги држиме додека не умрат.

- Е, тоа е веќе нешто. Значи ќе ги држиме плениците сè додека не ги откупат. Се плашам само да не си имаме многу главоболија со нив. Тие сè ќе ни изедат и постојано ќе се стремат да побегнат.

- Зборуваш глупости, Бен! Помисли само дали ќе можат да побегнат кога ќе бидат под стража, која веднаш ќе ги убие, штом ќе мрднат од местото.

- Стража! А, тоа е веќе друга работа. Значи некој од нас ќе треба да седи по цела ноќ покрај нив и да не заклопи очи. Но тоа ми изгледа мошне глупаво. Не е ли подобро да земеме еден стап и да ги откупиме веднаш? Така ќе имаме помалку главоболија.

- Не, не може така. Тоа не е речено во книгите. Слушај, Бен Роџерс, сакаш ли да ја исполнуваш работата како што треба, по сите правила, или не сакаш? Мислиш ли ти дека луѓето, што ги пишувале книгите, не знаат што е поубаво? Можеби сакаш ти да ги учиш? Не, пријателе, извини, ние ќе ги откупуваме вистински, како што е редот.

- Добро, мене ми е сеедно. Сепак ќе речам дека е тоа глупаво. Е, а жените исто ли ќе ги убиваме?

- Доста, Бен Роџерс, како можеше да бидеш толку глупав! Да убиваме жени? Во книгите нема такво нешто. Нив секогаш ги земаат во пештерата и со нив постапуваат убаво. Полека, полека тие се заљубуваат во разбојниците и повеќе не сакаат да се враќаат по своите куќи.

- Ох, добро! Нека биде така како што велиш ти. Но сепак тоа е глупаво. Набргу тука ќе се насоберат толку жени и пленици, што ќе чекаат на откуп, така што за самите разбојници нема да остане место. Но штом треба да биде така, јас ќе молчам.

Додека траеше тоа, малиот Том Бернс, беше заспал. Кога го разбудивме, тој се уплаши и се расплака, зборувајќи дека сака да си оди кај мајка му и дека му досадило да биде разбојник. Сите почнаа да му се смеат и да му викаат бебе. Тоа го разлути и тој изјави дека ќе ги предаде сите тајни на дружината. Но Том му даде пет центи за да го смири. Потоа решивме сите да се вратиме по куќите, а идната недела пак да се собереме и тогаш по секоја цена да ограбиме и да убиеме некого.

Бен Роџерс изјави дека не може почесто да излегува во делник. Затоа сакаше да почнеме во недела. Но сите момчиња завикаа во еден глас дека е гревота да се вршат такви работи во недела, и беа прави. Решивме во првиот погоден момент да се собереме и да определиме ден во кој ќе ги отпочнеме подвизите. Потоа едногласно го избравме Том Соер за водач на дружината, а Џо Харпер за негов заменик. Се вративме во гратчето и се разотидовме по куќите.

Се качив на шупата и низ прозорецот влегов во собата на разденување. Алиштата ми беа извалкани со глина и лој, а самиот бев капнат од замор.



3

СЛЕДНОТО УТРО госпоѓицата Вотсон добро ме изнатепа, затоа што ми беа извалкани новите алишта. Госпоѓата Даглас не ме караше, а само го исчисти лојот и глината. Но затоа пак лицето ѝ беше толку тажно, што поради неа ветив дека во иднина ќе бидам послушен. Потоа госпоѓицата Вотсон ме однесе во собата и почна да се моли, но од тоа ништо не излезе. Таа ми заповеда да се молам секој ден, уверувајќи ме дека сè за што ќе се молам, ќе ми се исполни. Но тоа не е вистина. Јас веќе го искусив тоа. Еднаш најдов една јадица, но без кука. А, како што знаете, јадица без кука за ништо не вреди. Јас се молев, се молев за кука, но ништо не помогна. Тогаш ми текна да ја натерам госпоѓицата Вотсон да се моли за мене. Но таа ме нарече глупак. Зошто - не ми објасни, а јас сам не можев да се сетам.

Јас длабоко се замислив над тоа. Штом човек може да измоли сè, тогаш зошто ѓаконот Вин не си ги поврати парите што ги загуби? Зошто вдовицата Даглас не ја измоли назад сребрената кутија за бурмут, што ѝ ја украдоа? Зошто госпоѓицата Вотсон не се здебели малку? Не, сето тоа се глупости! Јас отидов и ѝ го кажав тоа на вдовицата. Таа ми објасни дека со молитва можат да се добијат само „духовни подароци“. Тоа сосема не можев да го разберам. Но таа ми објасни: треба да им помагам на другите луѓе, да правам сè што можам, за блиските и постојано да се грижам за нив, а на себе речиси и да не мислам. Значи, да ѝ угодувам на госпоѓицата Вотсон. Пак отидов во шумата и долго мислев над сè, но без никаква полза. Не, подобро е да го оставам тоа и да не си ја траскам главата!

Понекогаш госпоѓата Даглас ми раскажуваше за сеништето, но толку убаво, што солзи ми навираа. Друг пат, кога ми раскажуваше за него госпоѓицата Вотсон, се ми се претставуваше обратно. Кога размислив малку, јас решив дека има две сеништа: добро и лошо. Првото беше она, во кое веруваше вдовицата, а второто она, во кое веруваше госпоѓицата Вотсон. Едно кутро момче како мене сè уште можеше некако да излезе на крај со сеништето на вдовицата, но од другото не може да се добие ништо добро. Сето тоа добро го размислив и решив дека е подобро да му се поверам на сеништето од госпоѓата Даглас, иако не можев да разберам зошто тоа ќе биде кон мене помилосливо од порано? Па јас сум неук и сосем не сакам да се поправам!

Татко ми не се јавуваше во нашиот крај повеќе од една година. Сполај му на господа, тоа беше поубаво за мене. Јас сосема не сакав да го видам. Тој штом ќе се појавеше постојано ме караше кога беше трезен, и често ме тепаше, иако повеќе пати се криев во шумата. И одеднаш во еден убав ден го најдоа удавен во реката, на дваесет километри од гратчето. Така барем раскажуваа. Сите мислеа дека е тој. По лицето, се разбира, не можеа да го познаат удавениот, зашто тоа му беше поцрнето, надуено и воопшто така беше растурено, што дури и не личеше на лице. Го познаа по јадриот раст, по необично долгата коса и по искинатите алишта. Расправаа дека телото му пливало на грб. Го изваднле и го погребале на брегот. Но јас долго време не можев да се успокојам. Знаев одлично дека удавените машки трупови не пливаат на грб, а на стомак. После научив дека тој воопшто не бил татко ми, а некаква жена во машка облека. Тоа многу ме обеспокои. Јас постојано се плашев да не е нешто старецот вратен. Право да си кажам, не сакав да се врати.

Ние цел месец игравме разбојници, а после престанавме. На сите ни се досади. Се подготвувавме да ги ограбуваме и да ги убиваме луѓето, а цел месец никого не убивме и не ограбивме. Ние ги начекавме од шумата и ги нападнавме свињарите и жените, кога носеа овоштие на пазар, но никого од нив не го ограбивме. Том ги нарекуваше свињите „прачки од злато“, а репката и морковите „скапоцености“. После се криевме во пештерата, кревавме врева и ги пребројувавме убиените и пљачката. Но јас не гледав никаква полза од тоа. Еднаш Том испрати едно момче да помине трчајќи низ градот со запален факел. Тоа беше знак за да се собере целата дружина. Тој ни соопшти дека добил тајни податоци од шпионите. Следниот ден цел карван од шпански трговци и богати Арапи ќе логорувал близу до пештерата. Карванот се состоел од двесте слонови, од шестотини камили и од илјада маски, натоварени со скапоцени камења. Стражата немало да биде поголема од четиристотини души. Ние секако требало да им направиме заседа, да ги убиеме луѓето и да ја освоиме целата пљачка. Нашиот водач заповеда да ги наостриме сабјите и да си ги исчистиме и наполниме пушките. Со еден збор, да се подготвиме за борба. Ние никогаш дури не успеавме да ги разграбаме товарите со моркови, но сепак требаше да ги подготвиме пушките и сабјите иако тие беа тенекиени и дрвени. Колку и да го чистевме таквото оружје, тоа не можеше да стане вистинско. Јас не верувам дека ќе можеме да излеземе на крај со Шпанци и Арапи, но многу сакав да видам слонови и камили. Затоа следната сабота се јавив токму на време на закажаното место. Кога го чувме здоговорениот знак, ние излеговме од шумата како бесни и се спуштивме надолу по стрмнината на ритчето. Но таму немаше ниту Шпанци, ниту слонови, ниту камили. Тоа беше екскурзија на учениците од неделното училиште. И тоа на еден од помалите класови. Ние се нафрливме врз нив и ги подгонивме децата по ритчето. Но зедовме само неколку медени колачиња, намачкани со маст. Бен Роџерс заплени една стара парталава кукла, а Џо Харпер еден молитвеник и една книшка. Но тогаш се појави учителката и така нè подгони што ги изгубивме запленетите работи по патот. Јас не видов никакви брилијанти и му реков за тоа на Том Соер. Тој одговори дека, напротив, имало цели купишта, имало исто така и Арапи и слонови. Но зошто не ги видовме? - се зачудив јас. Тој ми објасни дека, ако не бев толку прост, би прочитал една убава книга „Дон Кихот“, и тогаш се ќе научев, без да распрашувам. - Сето тоа, - додаде тој, - е маѓија. Пред нас стоеја стотина војници, слонови и секакви вампири. Само што ние имавме непријатели маѓесници. Тие го претворија сето тоа во ученици за да ни напакостат.

- Е, добро, - реков јас, - значи ни останува да ги најдеме и да ги победиме тие маѓесници.

Том ме нарече глупак, а кога го прашав зошто, тој одговор:

- Затоа што ништо не разбираш. Па маѓесникот може да повика цела толпа. Тие ќе не растргнат, пред да си дојдеме на себеси. Тие се високи, многу високи, колку големо дрво. А се дебели колку една кула!

- Колку убаво ќе биде тоа, ако можеме да си најдеме неколку такви. Во таков случај, можеби, ќе излеземе на крај со другите.

- Се разбира! Но како да ги најдеме?

- А Шпанците и Арапите како ги наоѓаат?

- А, еве како! Сега се сетив: тие тркалаат стара тенекиена ламба или железен прстен. И тогаш за миг се јавуваат духовите со грмеж, со молња, со облаци дим и прават сè што ќе им се нареди. На пример, за нив не е ништо да искорнат цело дрво заедно со коренот и со него да го натепаат директорот на неделното училиште или оној што ќе им дојде до рака.

- Кој може да ги натера така да лудуваат?

- Се разбира оној што ќе потркала ламба или прстен. Духовите секогаш го слушаат оној што има волшебна ламба или прстен, и ги слушаат неговите наредби. Ќе им наредиш, на пример, да изградат дворец од брилијанти, долг четириесет километри, а да го наполнат со најубави слатки, или пак да ја грабнат ќерка му на кинескиот император, за да се ожениш за неа. Сето тоа тие ќе го извршат, пред да изгрее сонцето следниот ден. Освен тоа тие можат да го пренесат дворецот од едно место на друго. Се разбира, ако им заповедаш.

- Да ја кажам вистината, тие духови ми изгледаат многу големи глупаци, штом не го задржуваат дворецот за себе. Да сум на нивно место, јас би си живеел славно, наместо да летам кај секој глупак, кому ќе му текне да ја тркала старата ламба.

- Е колку гупаво размислуваш, Хак! Никаква корист човек нема да разговара со тебе. Глупава глава имаш, и тоа ти е!

Два-три дена не можев да го заборавам тоа. Се мислев, мислев и најпосле решив да се уверам во тоа. Најдов стара, тенекиена ламба, отидов со неа во шумата и почиав да ја тркалам. Ја тркалав, ја тркалав, додека се испотив, сè надевајќи се дека духовите ќе ми изградат дворец и јас ќе го продадам. Но сè беше залудно. Никакви духови не се јавија. Тогаш разбрав дека сето тоа се лаги, измислени од Том Соер. Тој нека верува во Арапите и во слоновите. Јас не сум толку прост. Според мене, тој арапски карван просто и чисто е еден клас ученици од неделното училиште.



4

ИЗМИНАА три-четири месеци. Дојде зима. Јас речиси целото време одев на училиште. Научив да слогувам, малку да пишувам и во таблицата за множење стасав до она место, каде што се вели, дека петпати по седум прават четириесет и два. Одвај ли некогаш во целиот мој живот ќе научам понатаму. Јасно е дека немам способности за сметање.

Од почетокот го мразев училиштето. Но малку по малку навикнав. Кога ќе ми омрзнеше многу учењето, одев некаде да скитам бесцелно. Следниот ден ме тепаа, но тоа малку ме развеселуваше и ме бодреше. Колку повеќе го посетував училиштето, толку полесно ми стануваше. Исто така се понавикнав кон животот на вдовицата и повеќе не го наоѓав за толку неиздржлив. Се разбира, сè уште ми се чинеше глупаво да живеам во куќата и да спијам в постела. И додека застуде, јас постојано бегав за да спијам во шумата. Тоа беше голема утеха за мене. Поранешниот живот повеќе ми се допаѓаше, но почнав да навикнувам и на новиот. Госпоѓата Даглас велеше дека напредувам полека, но сигурно, и дека значително сум се поправил. Сега таа веќе нема зошто да црвенее за мене.

Едно утро, за време на доручекот, јас без да сакам го истурив солникот. Веднаш зедов малку од истурената сол и се обидов да ја фрлам преку левото рамо. Тоа се прави за да се избрка несреќата. Но госпоѓицата Вотсон ме виде:

- Тргни ја раката од масата, Хаклбери! Ти пак сакаш да направиш некоја глупост!

Вдовицата се зазеде за мене, но јас добро знаев дека тоа не е достатно за да се избрка несреќата. По доручекот излегов од дома разнервиран и налутен. Сигурно ќе ми се случи нешто лошо. Само што и каде? Знаев разни средства против уроци и други зла, но тоа не е едно и исто. Ете зошто не презедов ништо и се скитав разочаран чекајќи ја несреќата.

Поминав низ градината и се качив преку високата ограда. На земјата лежеше дебел пласт што туку паднат снег, а врз него добро се гледаа траги од нозе. Сигурно некој дошол од каменоломот, постојал кај вратата на градината, па тргнал покрај оградата на градината. Ми се чинеше чудно дека тој тапкал на место, наместо да влезе во градината. Воопшто не разбрав кој може да биде тој. Веќе сакав да одам понатаму по трагите, кога одеднаш ми текна да ги разгледам подобро трагите. Одвај сега го забележав она, што од почетокот не можев да го видам: врз левата трага имаше крст од железо, што обично се прави за да се истера ѓаволот.

Скокнав како попарен и се спуштив да бегам од шумата, непрестајно погледнувајќи наназад, дали не ме брка некој. За една минута стасав до куќата на Судијата Тачер.

- Што има, пријателе? Зошто си толку задишен? - Да не си дошол за да си ја земеш каматата?

- Не господине, - одговорив јас. - А треба ли да ја добијам каматата?

- О, да, цели шест месеци! Вчера беше рокот. Повеќе од сто и педесет долари. Цело богатство за тебе. Не е ли подобро да ги додадеме кон другите долари? Инаку неосетно ќе ги потрошиш штом ќе ги земеш в раце.

- Не, господине, ништо не сакам да трошам, а и никакви пари не ми требаат. Дури и оние шест илјади! ... Земете ги! Сакам да ви ги подарам шесте илјади и сè друго!

Судијата чудно ме гледаше. Тој не можеше да дојде на себеси од чудење. Најпосле праша:

- Што значи тоа, пријателе мој?

- Ве молам, не прашајте ме за ништо! Ќе ги земам ли парите или не?

- Ах! ... Чудно, - рече судијата. - Ништо не разбирам. Да не се случило нешто?

- Земете ги парите, ве молам, и не прашајте ме ништо, за да не ве лажам.

Тој испитувачки ме погледна в лице.

- Охо-о! Сега разбрав во што е работата. Ти сакаш да ми го продадеш сето свое злато, а не да ми го подариш. Ти не се искажа доволно.

Тој напиша нешто на еден лист хартија, го прочита напишаното и рече:

- Гледаш ли, тука е речено: по разни причини. Тоа значи дека јас од тебе сум го купил сето твое злато и сè сум ти платил за него. А еве ти и еден долар за тоа. Сега потпиши сè.

Јас се потпишав и излегов. Читателите после ќе дознаат зошто му ги дадов сите мои пари на судијата.

Црнецот на госпоѓицата Вотсон, Џим имаше едно клопче од коњска коса, големо колку тупаница. Џим го најде тоа клопче во стомакот на еден заклан бик. Црнецот нè уверуваше дека со тоа клопче може да прави маѓии. Тој велеше дека внатре во клопчето има дух, кој знае сè. Од судијата отидов право кај Џим и му реков дека татко ми се вратил и дека јас сам сум ги видел трагите негови врз снегот. Сега само сакам да знам, што ќе прави тој и дали долго време ќе остане кај нас? Џим го изваде клопчето, зашепоти нешто над него, па го удри на земја. Тоа скокна високо, но се потркала само неколку сантиметри. Џим го повтори тоа уште еднаш, па уште еднаш. Но сè едно и исто. Тогаш тој застана на колена, го залепи за него увото и почна да слуша. Кога почека малку, ја крена главата и рече дека ништо не се слуша. Пак прошепоти нешто, но немаше одговор: духот се противеше, не сакаше да говори без пари. Му реков на Џим дека имам една стара, излижана, поправена монета, неугодна за ништо, зашто бакарот се гледа под среброто. Па и да не се гледа бакарот, таа е толку мазна и истрошена што никој нема да ја прими.

- Се разбира, тоа е лоша пара, додадов јас, но можеби клопчето ќе ја прими, зашто нема да ја забележи разликата.

Џим ја помириса монетата, ја стисна со забите и најпосле рече дека ќе се потруди да ја прими клопчето за вистинска. Еве што ќе направи: ќе земе суров компир, ќе го расече на половина, ќе ја стави внатре монетата и ќе ја држи така цела ноќ. Следниот ден нема да се гледаат никакви траги од бакар. Секој во градот со задоволство ќе ја земе! Е колку сум глупав! Па јас пред него знаев дека компирот помага при такви случаи. Како можев да заборавам?

Џим ја стави монетата под клопчето, пак се наведна кон земјата и почна да слуша. Тој пат успеа. Црнецот рече дека клопчето ќе ја раскаже целата моја судбина, ако сакам.

- Добро, кажувај! - реков јас.

Клопчето почна да му зборува на Џим, а тој мене:

- Твојот старец самиот уште не знае што да прави. Де сака да остане, де сака да си оди. Најдобро е да не го гибаш. Нека прави што сака. Два ангели летаат околу него: едниот е бел и свети како сонце, а другиот е сосем црн. Белиот го тера да оди по прав пат, а црниот го влече кон кривиот. За него уште не може да се каже, кој ќе победи. Твојата иднина е убава. Во животот ќе имаш многу непријатности и многу радости. Понекогаш ќе ти биде лошо, дури може и да се разболиш, но сè ќе мине и ќе се сврши добро. Покрај тебе има две девојчиња: едното е опкружено со светлина, а другото со темнина. Едното е богато, другото е бедно. Во почетокот ќе се ожениш за бедното, а после за богатото. Пази се колку што можеш од вода и не впуштај се во авантури, зашто ти е пишано да бидеш обесен.

Кога ја запалив свеќата и отидов во собата да спијам, гледам, - пред мене на еден стол седи татко ми, со сета своја големина.



5

ЈА ЗАТВОРИВ вратата и се завртев. Тој е! Не сум се излагал. Порано тој толку ме тепаше, така што јас постојано се плашев од него. И сега на прв миг пак се уплашив. Од изненадување дури и здивот ми се зеде, но во тој миг се повратив и си помислив дека тоа се глупости и дека нема од што да се плашам.

Татко ми имаше педест години, но изгледаше многу постар. Косата му беше долга, непотстрижена и му висеше на праменчиња. Под нив му светкаа очите. Косата му беше црна, како катран, без ниедно бело влакно. Исто таква му беше и неговата заплеткана брада. Во лицето немаше ниту капка крв. Тоа беше мртовечки бледо и го немаше оној изглед, што се среќава кај другите луѓе. Одвратно и страшно беше да се гледа тоа лице, зашто со својата зеленикавост тоа потсетуваше на жаба или на стомак од риба. Облеката му беше од партали.

Татко ми седеше со прекрстена на коленото нога. Едниот чевел му беше скинат и оттаму висеа два прста. Капата му беше на подот покрај него - ветва, смачкана.

Јас стоев и го гледав. Тој исто ме гледаше, полека нишајќи се на столот. Ја оставив свеќата на масата и видови дека прозорецот е отворен. Значи тој оттаму влегол.

Откако ме разгледа од глава до петици, татко ми прозборе:

- Види го, како се дотерал! Дури и нова кошула со колосана јака. Ти, можеби се сметаш за многу важна личност, за вистински богаташ.

- Можеби се сметам, а можеби и не се сметам, - му одговорив јас.

- Не ти советувам да говориш со мене така. Додека ме немаше ти си станал многу важен и си почнал да го прчиш носот. Гледам дека ќе треба да ти ји извадам горделивоста! Расправаат дека сега си станал учен и дека знаеш дури да читаш и да пишуваш. Сигурно си мислиш дека си станал поумен од татко ти, бидејќи тој е неписмен, а? Почекај, јас ќе ти ја истерам надуеноста! Кој ти дрзволи да си ја полниш главата со такви глупости, а? Кој?

- Вдовицата! Таа ми нареди да одам во училиште.

- Значи вдовицата ја замешала целата таа каша? А кој ја молел, да го става носот во туѓи работи?

- Никрј не ја молел.

- Чекај тогаш, јас ќе ја научам, да не се меша друг пат таму, каде што не ѝ е работа. А ти, мили, слушај што ти велам: остави го училиштето! Јас ќе им го истријам носот, за нивната дрскост да воспитуваат едно момче така, што тоа да гледа од високо на своите родители и да се смета поумно од татка си. Само смеј уште еднаш да одиш во училиштето! Мајка ти не знаеше ниту да чита, ниту да пишува и умре неписмена. Никој од твоето семејство не учел. Еве, и јас не знам. А ти се дуеш и се правиш важен. Јас за ништо на светот нема да го трпам тоа, слушаш ли? Чекај, покажи ми да видам, како читаш!

Јас зедов една книга и почнав да читам за генерал Вашингтон и за војната. Не успеав да прочитам ниту неколку збора, кога тој ми ја тргна книгата и ја фрли во аголот.

- Ете што заслужува твојата книга! Слушај, дете, престани да се дуеш! Тоа нема да го трпам. Ако те најдам в училиште, така ќе те изнатепам, што долго време нема да ме заборавиш. Добар син, нема што да се каже!

Тој случајно забележа на масата една слика, цртана со жолта, со сина и со црвена боја. Таа претставуваше едно говедарче и неколку крави.

- А ова што е?

- Ми ја дадоа како награда, зашто добро учам.

Тој ја искина сликата на прачиња.

- Почекај, од мене ќе добиеш поубаво нешто - камшик. Види го ти каков прчко станал! Сè има во собата. Кревет со чаршави и јоргани, огледало, килим на подот. А родениот негов татко заедно со свињите. Нема што да се каже, добар син! Но сето тоа ќе го извадам од тебе. Нема да те оставам да се прчиш пред татка ти. А, токму се сетив! Луѓето расправаат дека си бил богат? Вистина ли е?

- Лажат како Цигани.

- Слушај, ти си ми в раце. Внимавај! Јас се разбирам. Не можеш да ме изиграш. Јас сум два дена веќе во гратчето и сите раскажуваат дека си станал многу богат. Утре донеси ги сите пари. Тие ми требаат.

- Јас немам никакви пари.

- Лажеш!!! Тие се кај судијата Тачер. Земи ги! Ми требаат.

- Те уверувам дека немам никакви пари. Прашај го судијата Тачер. Тој ќе ти каже.

- Добро. Ќе го прашам. Ќе го натерам да го одврзе ќесето. А колку пари имаш во џебот? Дај ми ги сите.

- Имам само еден долар, но тој ми треба за...

- Воопшто не ме интересира, за што ти треба. Дај ми го веднаш! Слушаш ли?

Тој ја зеде монетата и ја стегна со забите за да провери дали е вистинска. Потоа рече дека ќе оди во градот за да си купи ракија, зашто цел ден не турил ниту капка в уста. Откако се провлече низ прозорецот, тој се заврте и пак почна да ме кара, бидејќи се дујам и дека сакам да бидам поучен од него. Јас мислев дека веќе си отишол, но одеднаш главата уште еднаш ја појави низ прозорецот. Тој ми се закани дека ќе ме претепа, ако смеам да се појавам в училиште.

Следниот ден тој се напил како ќутук, отишол кај судијата Тачер и долго време го вознемирувал. Се мачел да извлече малку пари, но не успеал. Тогаш се заколнал дека ќе ја тера работата до суд.

Господин Тачер и вдовицата Даглас сами отишле во судот, молејќи да ме одземат од татко ми и да назначат некој од нив за мој старател. Но судијата, кај кого што се беа обратиле, набргу беше избран и уште не го познаваше татко ми. Тој рекол дека судот нема право да се наложува и да го растура семејството. Не треба, рекол, да се зема детето од таткото. И така, судијата Тачер и вдовицата беа принудени да ги признаат родителските права на татко ми.

Татко ми тоа го чекаше. Тој ми рече дека ќе ме претепа со каиш, ако не му најдам пари. Јас зедов од судијата Тачер три долари. Татко ми ги зеде парите, се напи, викаше, врескаше, арамбашеше низ целиот град до полноќ, додека не го затворија. Следниот ден го судеа, а потоа пак го затворија цела недела. Но тој велеше дека тоа му е сеедно, зашто е слободен да располага со синот.

Кога татко ми излезе од затвор, новиот судија се зафати да направи од него човек. Тој го зеде кај него дома, го облече чисто и пристојно и седна со него да појадува, да руча и да вечера. Со еден збор, се однесувал со него како со дете. По вечерата судијата му зборувал за трезвеноста и за разни други такви работи. Тоа на него толку повлијаело, што тој дури и се расплакал и признал дека бил толку глуп и дека го изгубил својот живот. Но сега ќе отпочне сè одново. Никој повеќе нема да се срами од него. Само судијата нека му помага и нека го земе под негово покровителство. Судијата изјавил дека е готов да го прегрне старецот за тие зборови. Тој дури и просолзил од радост. Жена му исто така заплакала. Татко ми тогаш кажал дека луѓето воопшто не го разбирале. Судијата му одговорил дека наполно му верува на тоа. Пропаднатиот човек има потреба од сочувство, забележал старецот. Види, тоа е вистина, се согласил судијата. И пак сите почнале да плачат. Вечерта, кога веќе сите се подготвиле да си легнат, татко ми станал, ја испружил раката и рекол:

- Гледајте ја оваа рака, почитувани госпоѓи и господа! Земете ја и стиснете ја! До скоро таа рака беше на едно глупаво животно, но сега станува сосем поинаква. Сега таа е рака на човек, кој почнува нов живот. Побргу ќе умрам, отколку што ќе се вратам на поранешниот пат! Забележете ги тие зборови и не заборавајте дека сум ги рекол. Сега таа е чесна рака и вие можете да ја стиснете.

Сите со ред му ја стиснале раката и плачеле. Жената на судијата дури и ја бакнала таа рака.

Потоа татко ми потпишал писмено ветување дека нема да пие, ставајќи под него крст. Судијата рекол дека е тоа најсвечениот миг во неговиот живот, или слично на тоа. После го однесол старецот во гостинската соба. На полноќ татко ми се разбудил и почувствувал силна жед. Се провлекол низ прозорецот, слегол по скалата и си го продал новиот џакет за шише ракија. Потоа се вратил назад и си легнал. На разденување пак се провлекол низ прозорецот, пијан до изгубување, паднал од скалата, си ја скршил раката на две места и одвај не замрзнал. Добро што неколку слуги го виделе и го кренале. Сопственикот на куќата бил поразен како од молња.

Судијата многу се налутил. Тој рекол дека само гробот ќе го поправи таквиот закоравен пијаница.



6

СТАРЕЦОТ набргу се опорави и почна како и порано. Се јави кај судијата Тачер и ги побара парите. Едно време со тоа почна да ме гони, за да ме натепа, зашто продолжувам да одам в училиште. Два три пати успеа да ме фати и да ме натепа, но јас сепак одев в училиште и повеќепати успеав да му се извлечам. Порано не го сакав многу училиштето, но сега го посетував за инает на татко ми.

Тужбата во судот сè уште не се разгледуваше. Нејзиниот крај не можеше да се види. За да се извлечам од тепањето на татко ми јас одвреме-навреме земав по два-три долари од судијата и му ги давав на татко ми. Со нив на некој начин се откупував. Секој пат, кога ќе добиеше пари, татко ми се опијануваше и правеше скандали низ гратчето. За тоа нешто редовно го затвораа, но тој не сакаше да знае. Тој толку безобразно почна да се врти околу куќата на вдовицата, така што таа најпосле не можеше да го трпи и му кажа в очи за да ја остави на мира, зашто инаку многу лошо ќе мине. Тогаш тој многу се налути и одговори дека ќе покаже кој е господар над Хак Фин. Едаш, на пролет, тој ме начека, ме фати и ме стави во еден чун. Откако изминавме три километри, застанавме до Илиноискиот брег, целиот покриен со густа шума. Тука немаше никаква куќа, освен една стара, дрвена колиба. Оној, што не ги познава тие места, сигурно ќе се изгуби во нив.

През цело време татко ми не ме пушташе да мрднам ниту чекор од него, затоа на никој начин не можев да побегнам. Живеевме во старата колиба. Ноќно време секогаш ја заклучуваше вратата и го ставаше клучот во џебот. Тој имаше една пушка, што сигурно ја имаше украдено однекаде. Ние одевме на лов, ловевме риби и со тоа се храневме.

Одвреме-навреме ме затвораше, а тој одеше на пристаништето што се наоѓаше на три километри од нас. Таму разменуваше риба и дивеч за ракија, се враќаше дома, се опијануваше и почнуваше да ме тепа. Вдовицата најпосле беше научила кај се наоѓам и нспрати еден човек за да ме земе. Но татко ми го избрка, насочувајќи ја пушката кон него. Потоа јас многу бргу навикнав на новиот живот и дури и го засакав, со исклучок, се разбира, на камшикот.

Јас живеев безгрижно. Се тркалав цел ден, пушев тутун и ловев риба. Не знаев ниту книга, ниту учење. Така си минаа два месеца и а повеќе. Алиштата ми станаа валкани партали, но затоа пак живеев мгогу подобро и многу попријатно, отколку кај вдовицата. Кај неа требаше по секоја цена да се мијам, да се чешлам, да јадам во чинија, да легнувам и да станувам во одредено време, а освен тоа да си ја чукам главата над книгата и да го слушам вечното мрморење на старата госпоѓица Вотсон. Ми се изгуби желбата за враќање таму. Кај вдовицата јас се одвикнав да се карам и да се колнам, зашто таа не го сакаше тоа. Но сега пак навикнав, бидејќи татко ми не ми забрануваше. Со еден збор, си живеевме прекрасно во шумата!

Но малку по малку татко ми почна да се отпушта и толку многу почна да ме тепа, што веќе немав сили да го поднесувам тоа. Тој се опијануваше до заборав, ме заклучуваше и се изгубуваше. Еднаш ме заклучи и не се врати дома цели три дена. Ми беше страв да седам сам. Мислев веќе дека тој потонал и дека никогаш нема да излезам одовде. Многу се исплашив и почнав да мислам како да избегам. Многу пати мислев да излезам од заклучената колиба, но не знаев како. Сите прозорци беа толку мали, што одвај дури и едно куче би можело да се провре. Од оџакот исто така не можев да излезам, зашто беше многу тесен. Вратата беше здрава, дабова. Кога излегуваше, татко ми секогаш внимаваше да не ми остави ниту нож, ниту какво и да било остро орудие. Јас ги пребарав сите зафрлени ќошиња, но залудно. Право да си кажам, во тоа ми мина целото време, зашто друга работа и немав. Но одеднаш, најпосле, најдов нешто. Тоа беше стара, 'рѓосана пила без дршка, заборавена меѓу гредите на таванот. Ја намачкав со маст и се зафатив за работа.

Во дното на колибата, токму покрај масата, беше заковано за гредите едно старо коњско ќебе за да не дува ветер низ пукнатините и да не ја гаси свеќата. Јас се вовлеков под масата, го дигнав ќебето и почнав да ја сечам големата греда, за да направам дупка, низ која би се провлекол. Тоа беше тешка, заморна работа! Пред да ја завршам, слушнав грмеж во шумата. Татко ми се враќаше дома. Ги отстранив брзо трагите од работата, го наместив ќебето и ја скрив пилата. По неколку минути влезе татко ми.

Тој не беше расположен. Таков беше речиси секогаш. Ми раскажа дека одел во градот и дека работата му врвела многу лошо. Адвокатот му влеал надеж дека ќе го добие делото и дека ќе ги земе парите, само да почнат да го разгледуваат делото. Но лошото е во тоа, што сметаат да го продолжуваат делото колку што се може повеќе. И тоа сè по барање на судијата Тачер. На сето тоа одгоре, некои луѓе мислеле да се обратат до судот, за да ме земат од татко ми и да ме дадат на вдовицата. Овој пат тие сметале сигурно да го добијат делото. Тоа многу ме замисли. Јас воопшто не сакав да се враќам кај вдовицата, за да живеам пак по програма и да се цивилизирам, како што се изразуваат тие. Старецот почна да вреска и да ги проколнува сите и секого одделно, за кого што можеше да се сети. Потоа одново почна да ги пцуе сите, за да не испушти некого, дури и оние луѓе, чии имиња не ги знаеше добро.

- Јас, - рече најпосле тој, - многу сакам да видам како ќе може вдовицата да те оттргне од моиве раце. Ќе си ги отворам очите на четири, а тие само нека се обидат! На шест седум километри од овде знам едно место, каде што ќе те скријам. А таму никако нема да те најдат, колку и да те бараат!

Тоа мошне ме вознемири. Но веднаш се сетив дека до тоа време ќе успеам да побегнам.

Татко ми ме прати кај чунот за да ги земам работите што ги донесол. Таму најдов вреќичка брашно, парче печено месо, прибор за лов, шише ракија, една стара книга и малку канап. Пренесов дел од товарот, па се вратив назад и седнав врз крајот на чунот за да се одморам. Тука сè смислив и решив дека треба да ја земам пушката и неколку јадици кога ќе избегам во шумата. Решив уште дека не ќе треба да се задржувам на исто место подолго. Патувањето ќе го правам повеќе ноќе, а дење ќе одам на лов и ќе ловам риби, за да се хранам. На тој начин ќе појдам толку далеку, што ниту татко ми, ниту вдовицата ќе можат некогаш да ме пронајдат. Решив да ја досечам гредата и да побегнам уште оваа ноќ, ако се напие татко ми. А тоа сигурно ќе се случи. Тие мисли толку ме опфатија, што не забележав колку минало многу време. Сигурно ќе останев уште долго ако не ме викаше татко ми, прашајќи ме што се случило со мене. Сум се удавил ли, или сум заспал на брегот?

Додека го пренесов другиот дел од товарот во колибата, надвор се стемни. Почнав да правам вечера, а за тоа време татко ми шмукаше ракија. Така набргу во колибата дојде пак до веселба. Тој и во градот непрестајно пиел и дури цела ноќ лежел во еден канал. Требаше да го видите, како изгледаше, за да разберете, колку многу се беше извалкал со нечистотија. Кога беше пијан, секогаш ја исмејуваше власта, што не заборави да го направи и сега.

- И тоа ми се вика власт! Видете на што личи! Некакви законозаштитници, извртувачи на вистината, сакаат да му го одземат на човека син му. Неговиот сопствен, роден син, што го воспитал тој, без да жали ниту труд, ниту грижи, ниту средства. Да, да! И ете, кога човек ќе го крене на нозе својот син, кога момчето веќе може да работи, да му биде од полза на татка си, да го успокои на стари години, законот веднаш се замешува и сака да ги раздели. И тоа кај нас се вика власт! Но тоа уште не е сè. Законот го поткрепува стариот судија Тачер, му помага да ми ја одземе мојата сопственост. Многу добар закон! Го лишува бедниот од шест илјади долари, го тера да живее во валкана, стара колиба, го тера да оди во партали, каллив, како некоја свиња. И тоа се вика власт! Ете таа како ги почитува човечките права! Понекогаш ме опфаќа мислата просто да запустам сè и да ги напуштам засекогаш тукашните места. Да, токму така му кажав на судијата Тачер и на сите други кај него. Сите слушнаа. Со задоволство ќе ја напуштам оваа проклета земја и никогаш повеќе нема да се вратам во неа. Еве ги моите зборови:

- Видете, - им реков, - на што личи мојата капа! Дното отпаднало сосем, и краиштата ми стасале дури до брадата. И треба да го носам тоа гнездо на гарвани. Ми личи ли тоа мене, на еден од најбогатите луѓе во градот, само ако можам да си ги извојувам правата? Да, чудна е нашата влада, многу чудна! Помислите само! Овдека дојде од Охајо еден слободен црнец, мулат, бел речиси како нас. Тој носеше чиста колосана кошула и модерен цилиндер. Во градот немаше ниту еден човек, облечен толку елегантно. Па што ли немаше тој! Златен часовник со белезица, бастун со сребрена дршка. Со еден збор, кога ќе го видиш, ќе кажеш дека е тоа најбогатиот човек во целата област. Луѓето расправаа дека тој бил некаков учител во гимназијата, дека говори многу јазици и знае разни науки! Но тоа уште не е ништо! Луѓето расправаа дека тој во неговата земја може да учествува во изборите. Тоа веќе сосем ме збуни. Ве прашувам тогаш јас: каде одите? Токму тој ден имаше избори. Јас не бев многу пијан и се токмев да гласам ... Но кога ми кажаа дека има и такво место, каде што му дозволуваат на еден црнец да гласа, веднаш се откажав. Не, реков никогаш повеќе нема да гласам! Тоа им го кажав право в очи. Сите ги слушнаа моите зборови. Отепајте ме, но нема да гласам! И требаше да видите, како тој црнец се дуеше! Претставете си, не сакаше да ми направи пат. На сите и на секој им кажав: зошто не го продадат тој црнец на пазар? Што мислите, ми одговорија? Не можеле да го продадат додека не направи шест месеци во земјата. За него тој рок уште не бил изминат. Е, каква е оваа власт, која не може да продаде еден црнец, ако не престојувал тука шест месеци? И тоа се вика власт, си вообразува дека е таква, кога не смее да се подмрдне цели шест месеци, не може да пипне еден проклет црнец, еден скитник, еден крадец во чиста кошула, и...

Татко ми беше толку возбуден, што не мислеше кај го носат неговите стари, пијани нозе. Ете зошто се сопна на качето со солена сланина, се преврте и силно си ги удри нозете. Затоа тој го заврши својот говор со букет најпогани зборови, испратени до црнците, до власта, и, се разбира, до качето.

Татко ми долго време скокаше низ колибата, де па едната, де на другата нога. Тој налутено го удри качето со левата нога. Но сметката му излезе лоша. Токму тој чевел му беше скинат, од него му зјапаа два прста. Тогаш тој толку силно вресна, што косата ми се накостреши, се фрли на валканиот под и се затркала како бесен, не пуштајќи ја ранетата нога. Притоа тој така пцуеше, што поранешните пцости бледнееја пред овие.

По вечерата, татко ми пак го зеде шишето со ракија и рече дека верува оти ќе му стаса. Јас се надевав дека најмногу за еден час тој добро ќе се опие. Тогаш ќе можам да му го земам клучот или пак да ја пресечам гредата. Тој пиеше, пиеше, додека најпосле не се струполи врз постелата. Но мене не ми се веруваше. Тој долго време не можеше да заспие, а само се вртеше, се издишуваше и креваше врева. Најпосле мене ми се приспа, така што со мака ги отворав очите. И, заспав длабоко.

Не знам колку време сум спиел, но одеднаш ме разбуди страшно виење. Скокнав полубуден. Гледам, татко ми трча, ваму-таму, скока како поулавен и сè вика за некакви змии. Змиите лазеле по неговите нозе. Тој потскокнуваше ревносно, уверувајќи дека една змија го каснала. Но јас не гледав никакви змии. Одеднаш тој почна да скока посилно по колибата, викајќи:

- Извади ги, извади ги побргу! Еве една ме каса по вратот!

Јас никогаш во својот живот не сум видел толку исплашен човек. Најпосле татко ми се умори и се струполи на земјата, тешко дишејќи. Но одеднаш почна да се тркала по подот со чудна брзина, собирајќи по пат сè и ловејќи во воздухот со офкања и викање. Му се чинеше дека го држат ѓаволи. Малку по малку тој се смири и лежеше извесно време спокојно, продолжувајќи помалку да јачи. Најпосле сосем молкна и се смири. Од шумата допираше писок на буф и волчјо виење. Ми стана тешко и страшно. Татко ми продолжуваше да лежи неподвижно во аголот. Одеднаш скокна и почна да наслушува, наведнувајќи ја главата настрана.

- Тап, тап, тап... - шепотеше тој тивко, - еве ги мртовците ... Тап, тап! Доаѓаат тука по мене! Но јас не сакам да одам... Тие се веќе овдека! Не фаќајте ме, не фаќајте ме! ... Тргнете ги рацете!... Олеле, колку се студени! Пуштете ме! Оставете ме мене, кутриот, да поживеам уште малку!...

Тој почна да лази на раце и на нозе, молејќи се да го остават на мира. Потоа се завитка во ќебето, се провлече под чамовата маса и почна да плаче. До мене допираше неговото липање преку ќебето.

Но еве тој пак скокна како дива ѕверка и се спушти кон мене. Долго ме бркаше по собата со нож, ме нарекуваше ангел на смртта и ме заплашуваше дека ќе ме убие, за да не го мачам. Јас го убедував да престане, му велев дека сум само Хак, неговиот син Хак... Но тој силно се смееше, виеше и продолжуваше да ме брка. Не сакајќи се завртев и му паднав в раце. Тој ме зграпчи за вратот. Веќе мислев дека ми дошол крајот. Но, некако успеав да му се извлечам да го спасам мојот живот. Старецот толку се измори, што падна на грбот кон вратата и рече, дека за миг ќе се одмори, а после веќе ќе ме убие. Ножот го стави под себе.

- Сега ќе поспијам, - рече тој, - за да присоберам сила, а после ќе видам!...

Тој навистина задрема. Јас тивко го зедов стариот продупчен стол, се качив на него и ја симнав пушката од ѕидот. Откако се уверив дека е полна, ја ставив попреку на бурето, со цевката насочена кон татко ми. После седнав на бурето, чекајќи го да се разбуди. Времето течеше бавно и мачно.



7

- СТАНУВАЈ! Што си се вовлекол таму? Ги отворив очите и се обидов да се сетам каде се наоѓам. Сонцето одамна беше изгреало. За сето време сум спиел длабоко. Татко ми стоеше над мене. Имаше лут и болен изглед.

- Зошто си ја зел пушката? - праша тој.

Се сетив дека тој сигурно не памети ништо од вчера.

- Преку ноќта некој сакаше да се провлече овдека. Затоа ја зедов пушката и чував.

- Зошто не ме разбуди?

- Се обидов, но не можев.

- Добро! А сега доста се тркала! Подобро оди кај реката и види, нема ли уловено риба на јадицата за доручек. По малку и јас ќе дојдам.

Тој ја отвори вратата и јас се стрчав кон брегот. Водата беше почнала да наидува. По реката пливаа греди, цели дрвја, искорнати откорен, парчиња дрвена кора и разни други предмети. Колку убаво време! Јунскиот прилив секогаш беше среќен настан за мене. Штом тој почнуваше, по реката пливаа многу штици, дрвени парчиња, сплавови од греди - понекогаш по дваесет греди заедно. Ми остануваше само да ги ловам и да ги продавам во дрвените складови или во пиланите.

Тргнав покрај брегот. Со едното око следев дали иде татко ми, а со другото гледав што иде по реката. Одеднаш видов дека кон мене иде чун. Тоа не беше чун, а цело чудо. Долг четири пет митри и седи во водата горд како лебед. Јас се фрлив како жаба во водата сосе алишта, и брзо запливав кон чунот. Очекував дека некој сигурно ќе лежи на дното од чунот. Чунарите често засега го прават тоа, а кога момчето ќе се приближи излегуваат оттаму и силно се смеат. Но овој пат тоа не се случи. Чунот беше празен. Влегов во него и запловив кои брегот.

- Е! - си помислив, - мојот старец сигурно ќе се зарадува, штом ќе ме види! Чунот сигурно чини околу десет долари.

Но кога стасав до брегот, татко ми го немаше уште. Го однесов чунот во едно длабоко заливче, скриено од дабовини и од дива лоза. Одеднаш ми дојде нова мисла. Решив да го скријам внимателно тој чун и да го исползувам за бегање. Наместо да скитам по шумата, ќе се спуштам по реката на околу педесет километри и ќе се запрам во некое безопасно место. Тоа ќе биде подобро отколку да скитам пешки.

Колибата беше во близина и ми се стори дека ги слушам стапките на татко ми. Но сепак успеав да го скријам чунот, а потоа се појавив од зад врбите. Старецот стоеше далеку од мене на патеката и нишанеше со пушката кон една птица. Тој сигурно ништо немаше забележано.

Кога се приближи до мене, се преправав дека многу сум зафатен со јадицата. Тој ме караше, зошто сум се забавил. Но јас му раскажав дека сум паднал во вода и дека тоа ме задржало. Ние двајцата уловивме пет големи риби и се вративме дома.

Додека се одморавме по појадокот јас мислев за себе. Требаше да измислам таков начин на бегство, што татко ми и вдовицата да не можат да ме следат. Тоа беше посигурно, отколку да се потпирам на среќата и да се надевам дека тие нема набргу да ме уловат. Но ништо паметно не можев да измислам.

По неколку минути татко ми стана, се напи малку вода и рече:

- Друг пат, кога ќе чуеш дека некој оди околу колибата, да ме разбудиш, слушна ли? Тој тука не се мува за добро. Јас ќе го убијам. Па не заборавај! По секоја цена да ме разбудиш!

Тој пак легна да спие, но неговите зборови ме наведоа на многу убави мисли. Јас најдов средство за да ја наредам работата така, што никој не ќе помисли дури и да ме следи.

Кон дванаесет часот излеговме од колибата и тргнавме покрај брегот. Реката течеше брзо и носеше штици и шумски материјал. Одеднаш видовме дека кон нас плови дел од дрвен сплав: девет греди сврзани заедно. Ние се доближивме со чунот на татко ми и го довлечкавме сплавот до брегот. Потоа ручавме. Секој друг на татково место би почекал до крајот на денот, за да собере повеќе греди. Но татко ми не беше таков. За него девет греди беа доволни. Тој со големо нетрпение чекаше што побргу да ги однесе во градот и да ги продаде. И ете, кон два и половина часот, тој ме заклучи, седна во чунот, го врза за него сплавот и отплови кон градот. Бев уверен, дека таа ноќ тој нема да се врати. Почекав малку време, па ја извадив пилата и почнав да ја сечам гредата. Пред да успее да дојде на другиот брег, јас се извлеков надвор низ направената дупка.

Го зедов вреќулето со брашно и го однесов на она место, каде што го имав скриено чунот. Истото го направив со сланината и со шишето ракија. Ги зедов и сите залихи од кафе и шеќер, што се наоѓаа во колибата. Ја зедов кофата и сплесканото шише за пат. Ја зедов тенекиената чинија со чаша, старата пила, две ќебиња, котлето и ѓезвето. Не ја заборавив лажицата, кибритот и сето друго, што вредеше нешто. Со сден збор, ја испразнив колибата како што треба. Имав потреба и од секира, но внатре имаше само една врз дрвата. Не, не сакав да ја земам. За тоа имав причини. Најпосле ја зедов и пушката. Сè беше готово!

Неколку пати се провирав низ дупката и оставив многу траги. Ги затрупав надвор, колку што можев, и ги сокрив струготините. После го ставив исечениот дел од гредата, потпирајќи ја со камења од долу, бидејќи тој не се допираше сосем до земјата. Но кој пак ќе гледа дека гредата е исечена од задниот дел на колибата? Таму никој нема да се сети да погледне.

Целото место до чунот беше обраснато со трева, така што не оставив траги. Откако го уредив сето тоа, постојав на брегот, набљудувајќи ја реката. Сè беше во ред. Наоколу немаше никој. Ја зедов пушката и отидов во шумата на лов по птици. Одеднаш видов диво прасе. Свињите брзо подивуваат во тоа пусто место, штом ќе избегаат во чифлигот. Го убив животното и го зедов со себе.

Потоа ја зедов секирата и почнав да ја растурам вратата. Стариот даб тешко се сечеше. Но најпосле попушти. Откако ја разбив вратата го донесов прасето токму до масата, му го пресеков грлото и го ставив на земја, за да истече крвта. Велам на земја, зашто место штици, имаше убава нагазена земја. После ја наполнив старата вреќа со камења, колку што можев да влечам, го повлеков од локвата крв кон вратата и низ шумата, дури до брегот. Таму ја фрлив во водата и таа веднаш потона. Човек на прв поглед можеше да си помисли дека е влечено нешто тешко по земјата. Жалосно, што Том Соер не беше со мене. Тој сигурно би бил задоволен од ова доживување и би измислил убава фантастична прикаска. Во тоа никој не умееше подобро од него.

Најпосле си искубав неколку влакна, внимателно ја изгазив крвта смешана со коса и ја фрлив во аголот. Прасето внимателно го притиснав кон градите со палтото за да не капе крв. Најдов удобно место и го пуштив во водата. Сега ми дојде нова мисла. Ја извадив од чунот вреќата со брашно и ја внесов во колибата. Ставајќи ја вреќата на местото, каде што стоеше обично, јас ја дупнав со пилата. Треба да споменам дека во колибата немаше ножеви и вилушки, зашто татко ми при подготвувањето на јадењето се служеше само со џебното ноже. После ја однесов вреќата на стотина метри од колибата, на исток, кон маловодното езерце, широко пет километри и обраснато со трска. Брашното течеше од вреќата, оставајќи танки траги по патот до езерото. Таму, божем случајно, го испуштив татковиот камен за острење. После ја врзав со јаже дупката на вреќата, за да не тече повеќе брашното, и го вратив пак во чунот.

Во меѓувреме веќе се стемни. Јас го скрив чунот под надвиснатите над брегот врби и почнав да го чекам изгревањето на месечината. Откако каснав малку, легнав на дното од чунот за да запушам и да го смислам планот. Размислував вака: татко ми сигурно ќе им обрне внимание на трагите, оставени по тревата од наполнетата со камења вреќа и ќе ја пребара реката уверен дека трупот ми е фрлен во неа. После ќе ги забележи трагите од брашното и ќе тргне по нив, за да ги бара разбојниците, што ме убиле и што ја ограбиле колибата. Се разбира, најпрвин ќе го побара мојот труп во реката. Но набргу тоа ќе му се здодее и тој ќе престане да се обеспокојува за мене. Тоа е прекрасно. Јас ќе можам да одам каде што сакам. Џексоновиот остров е најпогодно место. Го познавам одлично. Таму никој нема да дојде да ме бара. Ноќно време ќе можам да одам во градот и крадешкум да го земам она, што ми треба. Да, решено! Ќе одам на Џексоновиот остров.

Јас многу бев изморен и се помачив да заспијам. Кога се разбудив, на прв миг не можев да се сетам каде се наоѓам и почнав исплашено да се обѕирнувам. После полека, полека се сетив за сè. Реката се простираше пред мене на неколку километри. Месечината светеше толку силно, што можев да ги бројам гредиге што пловеа, што се туркаа тивко по текот на реката, како темни сенки. Наоколу владееше мртва тишина. Изгледаше доцна.

Се истегнав, се проѕевнав и веќе се готвев да станам и да тргнам на пат, кога чув необичен шум над водата. Ги начулив ушите. Набргу се сетив во што е работата. Тоа беше тап, рамномерен шум на весла. Тој секогаш се слуша во тивката ноќ. Кога погледнав низ гранките на дрвјата, видов во далечината еден чун. Воопшто не можев да разликувам колку луѓе имаше во него. Тој постепено се приближуваше. Но кога се израмни со мене, видов дека во него седи само еден човек.

- Е, - си помислив, - тоа е сигурно татко ми. Сепак, да си ја кажам вистината, не очекував дека толку брзо ќе го видам.

Чунот пловеше по текот на реката, се запре малку подолу од мене, па заврте кон брегот. Тој мина толку блиску, што дури можев да го дофатам ако ја подадев раката. Да, немаше сомневање дека тоа беше татко ми. И покрај сето трезен. Тоа се гледаше, од начинот на веслањето.

Без да губам многу време, јас тивко запловив по текот на реката, внимавајќи да не излегувам од сенката на брегот. Кога изминав два и пол километри, го насочив чунот кон средината на реката, бидејќи знаев дека бргу ќе минам покрај пристаништето и дека некој може да ме познае. Се провлеков меѓу гредите што пловеа, легнав во дното на чунот и го пуштив да плови по текот на реката. Лежев на грб, се одморав и пушев, гледајќи го ведрото небо. Тоа изгледаше бескрајно длабоко, кога лежи човек на грб и гледа нагоре, при месечева светлина. Порано не знаев колку далеку може да се слуша во толку тивка ноќ! До мене допираа гласовите од пристаништето. Го слушав секој збор. Еден човек рече дека сега ќе имаме долги дни и куси ноќи. Друг рече дека денешната ноќ нема да биде куса, и почна да се смее. Другите исто така почнаа да се смеат. Потоа тој разбуди уште еден човек и му ја повтори шегата. Но тој не се насмеа, прозборе нешто налутено и рече да го остават на мира. Еден забележа дека е веќе околу три часот и дека набргу ќе се раздени. Разговорот продолжуваше, но јас веќе не можев да ги слушам зборовите. Долетуваше само нејасен шум, прекинуван од смеа.

Го минав пристаништето. Далеку пред мене, на два и половина километри од текот, лежеше Џексоновиот брег, обраснат го густа шума. Тој се извишуваше сред реката, масивен и висок, како гигантски пароброд без ниедна светилка. Не се гледаше ниту трага од ниската линија на брегот. Таа стоеше под водата.

Текот речиси ме однесе дури до островот. Јас малку време го обиколував предниот дел на островот - толку брз беше текот - што застанав на завртената кон Илиноис страна. Го вовлеков чунот во едно длабоко заливче, што го познавав од порано. За тоа требаше да ги разделувам гранките на врбите. Но кога го врзав чунот тој по никој начин не можеше да се види откај реката.

Излегов на суво, седнав на едно дрво, исфрлено на брегот, и почнав да ја гледам широката река со црните греди, што пловеа по неа. Оттаму го пренесов погледот кон градот, што се наоѓаше на три километри. Ваму-таму во него трепереа светилки. Еден огромен сплав со фенер на средина пловеше по текот. Го набљудував, како тивко лази по реката. Кога се израмни тој со мене, еден човек викна:

- Веслај со задните весла! Врти на лево!

Секој збор јасно се слушаше во ноќната тишина. На небото се појави сив раб што покажуваше дека набргу ќе се раздени. Јас отидов внатре во шумата и легнав да се починам.



8

КОГА СЕ РАЗБУДИВ, сонцето беше веќе многу високо. Изгледаше дека е веќе подоцна од осум часот. Јас лежев во тревата под сенка, си мислев за разни работи и се чувствував спокоен и среќен. Низ густите лисја продираа сончевите зраци. Наоколу растеа огромни мрачни дрвја. На земјата имаше мали дамки светлина, што се мрдаа лесно и што покажуваа дека има тивок ветрец. Две верверички седеа на една гранка и ме погледнаа пријателски.

Ме мрзеше да станам да си приготвам појадок. Дури веќе почнав да заспивам, кога слушнав слаб истрел откај реката. Скокнав бргу и погледнав меѓу лисјата. Над водата речиси рамно со пристаништето, видов облаче дим. Натапкано со луѓе паробротче пловеше по текот на реката. Се сетив во што е работата... „Бум“... Бело облаче дим пак се крена над паробротчето. Стрелаа со топ над водата за да се крене мојот труп над површината.

Јас многу огладнев, но не можев да запалам оган. Од паробротчето можеа да го забележат димот. И тогаш сум готов. Немаше што да се прави. Седнав на брегот, набљудувајќи ги малите облачиња дим и ги слушав истрелите. На тоа место реката е многу широка. Таа се простира цел километар и има многу убав изглед наутро преку летото. Па мене ќе ми беше дури и пријатно да набљудувам како добрите луѓе ги бараат моите остатоци, ако најдев нешто за појадок. Одеднаш си споменав дека во водата секогаш пуштаат краешници леб со жива, кога бараат удавен, зашто краешниците секогаш пловат право кон телото.

- ЕХ! - си помислив. - Треба да си ги отворам очите на четири. Ако дојде наблизу таков краешник, не треба да го испуштам.

Отидов од другата страна на островот, што е завртена кон Илиноис и почнав да ја чекам среќата. Навистина, не се излагав. Големо парче леб пловеше кон мене. За малку ќе го уловев со еден долг стап, но се слизнав и ја испуштив прачката.

Избрав место каде што струјата минува сосем близу до брегот. Набргу доплови друго парче леб. Тој пат успешно го извадив од водата, ја извадив живата и почнав да го јадам со таква лакомост што ушите ми запукаа. Тоа беше убав господски леб, а не просто 'ржано лепче.

Избрав удобно место меѓу дабовите, седиав на едно дрво и продолжив да појадувам, набљудувајќи го паробротчето. Бев многу добро расположен. Притоа се сетив дека сигурно вдовицата, пасторот или некој друг се молат овој леб да ме најде. Токму тоа се случи.

Го запалив лулето и продолжив да набљудувам. Паробродот пловеше по водената струја. Решив по секоја цена да видам кој се наоѓа во него, кога ќе минува покрај островот. А сигурно беше дека тој ќе мине многу близу, како пред малку лебот. Штом паробродот почна да се наближува, јас го изгаснав лулето, отидов на она место, каде што го извадив лебот, и легнав зад едно дрво на брегот.

Паробродот идеше сè поблизу и поблизу. Најпосле се приближи толку што патниците можеа да стават штица за да слезат на брегот. Речиси сите наши беа на паробродот. И тате, и судијата Тачер, и Беки Тачер, и Џо Харпер и Том Соер со старата тетка Поли, и Сид, и Мери, и уште многу други. Сите зборуваа за убиството. Одеднаш капетанот извика:

- Сега гледајте внимателно! Тука струјата минува до самиот брег. Па можеби го исфрлила кон копното и трупот можел да се закачи за дабовите. Барем јас така се надевам.

Празни надежи!... Сите се собраа на куп, се наведнаа над бродот речиси над мене и ги насочија очите во дабовите. Јас можев прекрасно да ги гледам, но тие не можеа. Најпосле капетанот пак извика со силен глас:

- Тргнете се настрана!... Пали!

Топот толку силно грмна над мене, што јас за миг оглувев од шумот и очите ми се затворија од дим.

- Е, - помислив на прв миг, - ми дојде крајот! Но после си дојдов на себе. Ако беше тоа граната, тие сигурно ќе го најдеа трупот што го бараа! Но, сепак, останав здрав и жив. Паробродот заплови понатаму и набргу се изгуби од мојата глетка. Одвреме-навреме до мене допираа истрели, но се слушаа сè послабо и послабо. Најпосле, по еден час, сè стивна. Островот беше долг околу три километри. Јас помислив, дека тие се упатиле кон спротивниот крај и дека се откажале од барањето. Но не беше така. Тие го заобиколија другиот крај и запловија по заливот од кај Мисури, продолжувајќи да пукаат. Јас исто така отидов на другата страна и ги набљудував нивните подвизи. Кога се израмнив со носот на островот, тие престанаа да пукаат, запловија кон брегот на Мисури и се вратија во градот.

Сега знаев дека сум спасен. Никој повеќе нема да ме бара. Го извадив од чунот сето богатство и си направив прекрасен логор во густата шума. Најпрвин направив нешто како шатор за да се заштитам од дожд. После уловив една штука, ја растрбушив со пилата, а квечерината запалив оган и ја испеков. Штом се навечерав убаво, ја наместив јадицата во водата за да се улови риба за следниот ден.

Откако се стемни, јас уште долго време стоев покрај огнот, пушев и сe чувствував сосем доволен од изминатиот ден. Но осаменоста ми се досади. Отидов и седнав на брегот, слушајќи го шумолењето на реката. Бидејќи немав што да правам, почнав да ги бројам ѕвездите и гредите и сплавовите што пловеа по реката. После легнав да спијам. Тоа е најдоброто средство за да го убиете времето, кога ви се досадило. Во сонот нема тегоби.

Така минаа три дни и три ноќи. Ништо ново не се случи. Но четвртиот ден отидов да го разгледам островот. Јас бев неговиот единствен и неограничен господар. Затоа требаше добро да го запознаам. Но, главно требаше да го потрошам времето. Најдов многу зрели јагоди, зелено грозје и неузреани малини. Црното француско грозје тукушто почнало да зрее. Набргу и тоа ќе стаса за јадење.

Долго време скитав низ густата шума. Ми се чинеше дека сум веќе близу до спротивниот крај на островот. Носев пушка, но не стрелав, зашто повеќе ја имав земено за да се пазам. Сепак, на враќање имав намера да убијам некој дивеч. По патот видов голема змија, која лазеше меѓу тревата и цвеќињата. Ја збркав и сакав да ја убијам. Кога се провлеков низ шумата, одеднаш видов полуизгаснат оган. Срцето ми зачука. Без многу да мислам, побегнав назад на прсти, колку што можев потивко. Додека излегов од шумата, сè се обѕрнував и наслушнував. Но го слушав само моето испрекинато дишење. По патот постојано ми се чинеше дека гледам човек. А кога газев суви гранки, затреперував и дишењето ми застануваше.

Кога стасав во логорот, јас се почувствував многу неспокоен, бргу ги собрав сите пљачки и ги однесов во чунот. Го изгаснав огнот и дури ја растурив и пепелта. Потоа се качив на едно дрво.

На тоа дрво минав два три часа, но ништо не видов и не чув. Најпосле ми се здодеа и слегов, но постојано бев на штрек. За јадење имав само остатоци од леб.

Во тоа време се стемни. Јас силно огладнев. Кога се стемни сосем, се провлеков до брегот пред изгревањето на месечината, седнав во чунот и запловив кон Илиноискиот брег, кој беше на четвртина километар далеку. Таму слегов на брегот, си направив вечера и веќе решив да останам тука цела ноќ, кога одеднаш чув глув коњски топот. Потоа се слушнаа човечки гласови. Набрзина пак собрав сè во чунот, а самиот се вовлеков во шумата. Кога направив неколку чекори, слушнав глас, кој извика:

- Најдобро е да застанеме овдека, ако најдеме убаво место. Коњите се сосем изморени. Гледај каде можеме да седнеме.

Јас, се разбира, побрзав бесшумно да се оддалечам, скокнав во чунот и назад. Кога се вратив на старото место, решив да спијам во чунот.

Таа ноќ не ми се спиеше. Секој миг се будев. Ми се чинеше дека ме фаќаат за гуша. Сон не ме фаќаше.

- Не, - си помислив, - така не може да се живее. Треба да дознаам кој се наоѓа заедно со мене на островот. Ќе научам по секоја цена.

Откако го решив тоа, како да ми стана полесно. Го зедов веслото, го оддалечив чунот два чекора од бргот и го пуштив да плови во сенката. Месечината силно светеше на небото и надвор од сенката беше светло, како ден. Така пловев околу еден час. Наоколу владееше мртва тишина. Сè живо беше длабоко заспано. Во меѓувреме стасав на спротивната страна од островот. Дувна лесен, студен ветар, кој покажуваше дека набргу ќе се раздени. Завеслав со едното весло и го отерав чунот кон брегот. Потоа ја зедов пушката и отидов во шумата. Таму седнав на едно дрво и почнав да гледам низ лисјата. Ете месечината се беше скрила. Непрегледен мрак ја обви реката. Но набргу врвовите на дрвјата се осветлија од бледата, сива светлина. Се разденуваше.

Ја грабнав пушката и се упатив кон она место, каде што видов вчера траги од оган. Секој минут застанував и наслушував. Но ништо не можев да слушнам. Воопшто не можев да го најдам тоа место. Одеднаш во далечината видов светлост меѓу гранките. Претпазливо се упатив кон светлоста. Кога се приближив достатно, видов испружен човек на земја. Срцето силно ми зачука од страв!... Тој беше завиткан во ќебе и главата речиси му допираше до огнот. Се скрив во дабовите и не ги иставав очите од него. Сега по сета шума се разлеа сива светлина. Непознатиот се проѕевна, се протегна и го тргна од себе ќебето. Па тоа беше Џим, црнецот на госпоѓицата Вотсон! Не можете да си претставите колку се зарадував!

- Еј, Џим! - викнав, излегувајќи од зад дабовите.

Тој скокна како врснат и со неопислив страв ги насочи очите во мене. После падна на колена, ги испружи рацете како да се моли и рече:

- Те молам, не допирај ме! Јас никогаш не сум им правел зло на духовите. Јас секогаш сум ги сакал умрените и секогаш сум правел многу добрини за нив. Врати се назад во реката! Не прави му ништо лошо на кутриот Џим! Тој секогаш ти бил пријател...

Се разбира, веднаш му објаснив дека воопшто не сум ни мислел да умирам. Јас многу се радував на средбата со Џим. Сега веќе нема да се чувствувам сам. Притоа знаев дека тој нема да ме предаде. Додека зборував, црнецот молчејќи седеше и ме гледаше. Најпосле рече:

- Сега веќе сосем се раздени. Време е да појадеме. Распали го огнот!

- Не заслужува да палиме оган, за да вариме јагоди и трева. Ох, па ти имаш пушка! Во тој случај можеме да најдеме нешто, што ќе не насити повеќе од јагодите.

- Јагоди? Па само со нив си се хранел?

- Не можев да најдам ништо друго, - одговори тој.

- А одамна ли си на островов, Џим?

- Дојдов овдека следната ноќ, откако те убија.

- И за целото време јагоди ли јадеше?

- Да, господине, само јагоди.

- Тогаш ти си прегладнет, нели?

- Уште како! Ми се чини дека би изел цел вол!... А ти одамна ли си тука?

- Од онаа ноќ, кога ме убија.

- Што зборуваш! А од што живееше? Навистина, ти имаш пушка. Да, таа е добар помошник. Ајде улови нешто, а јас за тоа време ќе запалам оган.

Ние отидовме на она место, каде што се наоѓаше чунот. Додека Џим подготвуваше оган на полјанката меѓу дрвјата, јас го донесов свинското месо, кафето, ѓезвето, шеќерот и тенекиената чаша и тавата. Црнецот се смееше. Тој мислеше дека сум го нашол сето тоа со маѓија. Јас уловив една убава, поголема риба, а Џим ја истрбуши и ја испече.

Кога појадокот беше готов, се расположивме на тревата и ја изедовме уште жешка. Особено со големо задоволство јадеше Џим. Тој, кутриот, беше истоштен од глад. Кога се најадовме добро, легнавме за да ни се смеле добро храната.

- Слушај, Хак, почна Џим, - кого си убил во колибата, штом ти си жив?

Јас му раскажав, како дојде до сето ова, и тој се зачуди на мојата досетливост. Според него, дури и Том не би можел да измисли таква умна шега!

- А ти како дојде овдека, Џим? - го прашав јас.

Џим се збуни и во почетокот не знаеше што да одговори.

- П... подобро да не зборуваме за тоа... - рече тој најпосле.

- Зошто, Џим?

- Има причини. Но ти нема да ме предадеш, Хак, ако ти ја кажам целата вистина, нели?

- Да останам мртов на место, Џим, ако те кажам!

- Не заборавај дека вети да не кажуваш!...

- Ветив и ќе си стојам на зборот. Како чесен Индијанец ќе си останам на зборот. Ќе ме наречат подмолен сокривач на робови и ќе ме презираат, но сеедно ми е. Јас на никого нема да му расправам и нема да го прекршам дадениот збор. Сега раскажувај !

- „Еве како дојде до тоа. Старата господарка, односно, госпоѓицата Вотсон, се однесуваше кон мене многу грубо. Но таа ме уверуваше дека никогаш нема да ме продаде во Орлеанс. А и покрај тоа почнав да забележувам дека во последно време често кај нас почна да доаѓа еден трговец на црнци. Јас почнав да се вознемирувам. Еднаш, доцна вечерта, се довлечкав до отворената врата и слушнав, како старата господарка ѝ раскажуваше на сестра ѝ дека има намера да ме продаде во Орлеанс. Таа со незадоволство би го направила тоа, но за мене давале осумстотини долари. Од таквиот куп пари не можела да се откаже. Вдовицата се мачеше да ја убеди некако да не го прави тоа. Но јас не го дочекав крајот на разговорот и веднаш си ги зедов парталите.“

„Најпрвин истрчав кон брегот, надевајќи се дека ќе најдам некој чун да исплови некаде подалеку од градот. Но наоколу имаше уште многу народ. Затоа се скрив во старата бочварница. Таму ја минав ноќта. За цело време минуваа луѓе покрај бочварницата. Најпосле, околу шест часот изутрината, покрај мене почнаа да минуваат чунови. А околу осум часот се раскажуваше само за едно: како татко ти дошол во градот и како раскажал дека те убиле. Чуновите беа полни со жени и мажи. Сите одеа да го видат местото на убиството. По некој од љубопитните застануваа на брегот, за да се одморат малку, пред да минат надолу по реката. Од нивните разговори научив сè за страшното убиство. Тогаш ми стана многу мачно, Хак. Но сега веќе ми олесни!...“

„Цел ден лежев под деланките. Бев гладен, но не се плашев. Знаев дека старата госпоѓица и вдовицата ќе појдат веднаш по појадокот на миса и нема да се вратат цел ден. Освен тоа, тие ќе си помислат дека уште на разденување сум отишол заедно со добитокот в поле. Значи, нема да ме бараат до вечерта. Другите слуги исто така нема да ме бараат. Тие сите ќе отидат на шетање штом ќе излезат господарите.“

„Па штом се стемни, излегов на крајбрежниот пат и изминав околу два километра, токму до тоа место, каде што повеќе нема куќи. Почнав да мислам, што да правам. Ако тргнам пешки, кучињата ќе ми ги надушат трагите. Ако украдам пак некој чун и ако препливам на другиот брег, веднаш ќе го побараат украдениот чун и ќе дознаат дека сум отишол на другата страна. Значи пак ќе ми влезат по трагите. Не, - си помислив, - најдобро ќе биде да седнам на некој сплав. Така барем не ќе оставам траги.“

„Токму во тоа време се покажа еден голем сплав. Веднаш скокнав во реката, провлекувајќи се низ гредите што пловеа и ја држев главата многу ниско за да не ме забележат. После запливав кон водената струја и почекав, додека да се приближи сплавот. Тогаш внимателно се закачив за задниот дел на сплавот, се качив на него и легнав на штиците. Небото беше облачно. Наоколу беше толку темно, што прст не се гледаше пред око. Сопственикот на сплавот стоеше за цело време покрај фенерот по средината и не ме забележа. Водата во реката се зголеми и текот стана посилен. Сметав дека околу четири часот изутрината ќе бидам на околу дваесет и пет километри далеку. А на разденување тивко ќе се спуштам во водата, ќе запливам кон Илиноискиот брег и ќе се скријам во шумата.“

„Но немав среќа. Токму кога го бевме минале врвот на островот, видов како човекот го зема фенерот и се упати кон мене. Се разбира, немаше потреба да го чекам. Се спуштив во водата и почнав да пливам кон островот. Во почетокот се надевав дека ќе можам да излезам, каде што сакам, но се излагав. Брегот беше многу стрмен. Допливав речиси до другата страна на островот. Таму најдов погодно место за излегување. Навлегов во шумата, зарекувајќи се никогаш повеќе да не се качувам на сплавови, со фенери. Со мене го носев само лулето и неколку кибритчиња. Тие не беа изводенети. Јас бев доволен и со тоа.“

- Значи, цело време ти не си имал ниту леб, ниту месо? А зошто не ловеше желки?

- Па како да ги ловам? Ноќно време не можам да ги погодам со камен, а дење не смеев да се покажам.

- Да, така е! За цело време ти требало да се криеш во шумата. А ги чу ли пукањата на топовите?

- Се разбира! Јас веднаш се сетив дека те бараат тебе и постојано погледнував кон дабовите.

Неколку мали птички пролетаа покрај нас близу и слегоа на земја. Џим рече дека е тоа предзнак за дожд. Имав желба да уловам неколку птички, но Џим не ми позволи. Рече дека е тоа лош знак. Еднаш татко му бил болен, и еден од нивното семејство уловил птичка. Тогаш баба му веднаш претскажала дека татко му ќе умре. И тој умрел. Воопшто Џим знаеше многу такви претскажувања. На пример, тој тврдеше дека не требало да се раскажува што се готви за ручек. Тоа донесувало несреќа. Исто се случувало, ако се истресе чаршавот од масата по зајди сонце. А уште и ова: ако умрел човек, што имал кошници со пчели, требало да им се соопшти на пчелите најдоцна до следниот ден, и тоа пред изгревањето на сонцето. Инаку сите пчели ослабувале и цркнувале. Џим тврдеше дека пчелите никогаш не ги касаат глупавите луѓе. Но јас не му по верував. Многу пати сум имал работа со пчели, и тие секогаш ме касаа.

Некои работи ги имав слушано порано но не сите. Џим ги познаваше до танчина. Тој самиот велеше дека речиси сè знае.

- Од ова, што го кажа досега, излегува дека има претскажувања само за несреќи, - забележав јас. - А нема ли претскажувања за убави работи?

- Има, но тие се многу малку. Па сосем се бесполезни. Каква полза има од тоа претходно да знаеш дека те чека среќа? Никаква. Ти нема да ја избркаш. Но има некои работи, кои е добро да ги знаеш претходно. На пример, оној што има влакнести гради и раце, ќе биде богат. Тоа е полезно да се знае. Живее човекот во бедотија и одеднаш гледаш, си го одзел животот, ако не знае дека еден ден ќе стане богат.

- А твоите гради и раце, Џим, влакнести ли се?

- Зошто прашуваш? Не гледаш ли самиот?

- Па ти богат ли си?

- Не, но бев богат едно време. И пак ќе бидам. Еднаш имав цели четиринаесет долари, па започнав работа со нив и сè изгубив.

- Каква работа почна, Џим?

- Тргував со добиток. Купив една крава за десет долари, а таа пцовиса. Не, нема повеќе да го изложувам на опасност своето богатство.

- Значи, ти изгуби десет долари?

- Не сите, а само девет. Кожата и опашката ги продадов за еден долар и десет центи.

- Значи, ти останале пет долари и десет центи. Ти и со нив ли започна работа?

- Се разбира! Кај нас живееше еден крив црнец со дрвена нога. Тој дојде на мисла да отвори банка. Соопшти дека секој што ќе внесе долар кај него, ќе добие за него четири долари на крајот од годината. Но тие имаа малку пари. Само јас излегов богаташ. Затоа побарав од банкарот многу повеќе од определеното и го заплашив дека самиот ќе отворам банка, ако не ми даде. Се разбира кривиот црнец имаше сметка да ме отстрани. Инаку ќе му застанев на патот, а пак за две банки немаше доволно работа во околината. Тој се согласи да му ги дадам моите пет долари, ветувајќи ми на крајот од годината да ми даде триесет и пет долари. Тоа беше многу доходна работа за мене, бидејќи веднаш најдов место за идни триесет и пет долари. Еден од моите познати, црнецот Боб, имаше уловено скришум од својот господар сплав на реката. Јас го купив од него тој сплав, велејќи му, дека за него ќе може да ги земе на крајот од годината моите триесет и пет долари. Но некој уште истата ноќ го украде сплавот, а пак следниот ден кривиот црнец соопшти дека банката не може повеќе да плаќа. По таков начин никој од нас не ги виде парите.

- А што направи со другите десет центи, Џим?

- Се токмев да ги истрошам, но токму во тоа време сонував дека треба да му ги дадам тие пари на црнецот Валаам, така наречениот Валаам-магарето. Тој, како што знаеш, си е малку глупав. Но расправаат дека многу му одело од рака, а мене не ми одеше. Во сонот ми заповедаа да му ги дадам парите на Валаам, а тој ќе ги употребел така, што и јас би имал печалба. Валаам навистина ги зеде парите и отиде в црква. Попот во црквата во беседата рекол дека кој дава на бедните тој му дава на Господа и тој стократно ќе му ги врати. Валаам беше толку глупав, што му ги даде моите пари на еден питач и почна да чека за да види што ќе стане од тоа.

- Па, што стана?

- Ништо. Јас и Валаам не видовме од парите ниту една стотинка. Не, никогаш повеќе нема да давам пари без да се осигурам. А попот рече дека парите се враќаат стократно! Да можев барем да си ги земам назад моите центи, и со тоа ќе бев благодарен.

- Ништо, Џим! Тоа не е важно, бидејќи порано или подоцна ти ќе станеш богат.

- Па јас и сега сум богат, братко. Јас сам сум си господар, а чинам цели осумстотини долари. Би сакал само да ги имам тие пари во мојот џеб. Повеќе ништо не ми треба!



9

ИМАВ НАМЕРА да го разгледам едно место што се наоѓаше во средината на шумата. Ние тргнавме на пат и брзо го најдовме, зашто целиот остров беше три километри долг и четврт широк.

На тоа место имаше долго стрмно ритче, високо околу четириесет метри. Страните му беа толку стрмни и обраснати со дабови, така што ние со голема мака се искачивме на врвот. Горе најдовме голема, длабока пештера во карпите, свртена кон Илиноискиот брег. Таа беше широка колку две-три соби, соединети заедно, а Џим можеше да стои исправеи во неа. Внатре беше студено. Џим предложи во пештерата да ги пренесеме сите наши пљачки. Но јас изјавив дека не сакам постојано да се качувам на таква височина.

Џим рече дека ако го скриеме чунот на сигурно место и ако ги ставиме пљачките во пештерата, ќе можеме при првата тревога да се скриеме во неа. Тука никој нема дури ни со кучиња да нè најде. Освен тоа птичките претскажуваат дожд. Веројатно не сакам сите пљачки да ни наврнат?

И така, се вративме назад, го зедовме чунот, допловивме близу до пештерата и го истоваривме сиот товар. Потоа најдовме погодно место во густите врби, каде што го скривме чунот. Откако ја прибравме фатената риба, пак ја спуштивме јадицата и почнавме да приготвуваме вечера.

Влезот во пештерата беше толку широк, што низ него можеше да се внесе цела бочва. Од едната страна на влезот местото беше трошливо и многу удобно за огниште. Ние ставивме оган и зготвивме јадење. Наместо веленце, го пославме ќебето и седнавме да јадеме. Другите работи ги наредивме во средината на пештерата. Набргу се стемни и зафати бура. Претскажувањето на птичките се оствари. После се истури дожд како од крбла и задува таков ветар, каков што никогаш во животот не сум видел. Тоа беше вистинска летна бура. Такви бури има често во нашите краишта.

- Прекрасно се наредивме тука, Џим! - реков јас. - Толку ми е добро, што ништо повеќе не сакам. Ајде додај ми уште едно рипче и топол пченкарен леб!

- Но ако не беше Џим, ти немаше да бидеш тука. Досега ќе седеше во шумата, без јадење и целиот натопен. Птичките многу добро знаат, братче, кога ќе има дожд!

Во продолжение од десет дена реката сè надојдуваше, надојдуваше. Најпосле излезе од бреговите и ги поплави сите ниски места во островот на околу еден метар. Од кај Илиноиската страна реката се разлеа на неколку километри, откај страната на Мисури не надмина половина километар, зашто Мисурскиот брег беше каменит и висок.

Дење обично пловевме по островот со чунот. Во шумата беше пријатно и ладничко дури и во најжешките денови, бидејќи сонцето безмилосно печеше. Ние се провлековме внимателно меѓу дрвјата. Понекогаш навлегувавме во места обраснати со дива лоза. Требаше да се враќаме назад и да избираме друг пат. Речиси во секое старо дрво се криеја зајаци, змии, веверици и разни други ѕверови. Неколку дена по поплавата тие станаа сосем питоми, бидејќи изгладнеа. Ако сакавме, можеме да се доближиме до нив и да ги фаќаме со раце. Но змиите и желките не можевме да ги фаќаме, зашто тие веднаш скокаа во водата. Ритчето, каде што беше пештерата, ги имаше многу. Ако сакавме, ние можевме да уловиме колку што ни е волја.

Една ноќ уловивме дел од сплав - прекрасни, здрави чамови штици. Сплавот беше широк четири метра, а долг - пет. Горниот дел му беше над вода петнаесет или дваесет сантиметри, здрав и рамен. Дење често гледавме како покрај нас пловат греди, но не ги фаќавме, бидејќи ни беше страв да се појавуваме дење.

Следната ноќ, токму на разденување, одеднаш видовме дека кон нас плови цела куќа. Голема, со покрив - вистинска куќа. Ние се приближивме до неа и влеговме низ прозорецот. Беше уште многу темно за да ја разгледаме. Затоа го врзавме чунот за неа и почекавме да се раздени.

Штом се раздени, ние пак погледнавме низ прозорецот и видовме кревет, маса, два стари стола и уште многу работи, расфрлени по подот. На ѕидот висеа разна алишта. На подот во крајниот агол, лежеше нешто налик на човек. Џим викна:

- Еј, кој е таму?

Но човекот не се мрдна. Викнав и јас, но пак не се подмрдна. Тогаш Џим рече:

- Човекот не спие! Сигурно е мртов! Чекај, ќе појдам да видам...

Тој влезе, се наведна над човекот што лежеше и рече:

- Така е! Умрен е. Погоден е во грбот. Сигурно е убиен пред два-три дена. Влези, Хак, но не гледај му го лицето! Тоа е многу страшно.

Џим го покри убиениот со некакви стари партали. Но непотребно, зашто јас немав ниту најмала желба да го гледам умрениот. На подот имаше расфрлано стари карти и шише од ракија. Тука имаше и две маски од црна чоја. Ѕидовите беа покриени со неразбирливи натписи и цртежи, чкртани со ќумур. На едната страна висеа две стари, извалкани басмени роби, една голема женска капа, неколку фустани и еден машки костум. Сето тоа го ставивме во чунот, зашто сметавме дека ќе може да сврши работа. На подот се тркалаше стара, сламена шапка. Ја зедовме и неа. После најдовме едно шише со млеко, со цуцла за доенче. Ние сакавме со задоволство да го земеме шишето, но тоа беше скршено. Во аголот имаше стар куфер и сандак со скршени клучови. И сандакот и куферот беа отворени, но во нив не најдовме ништо од вредност. Судејќи по тоа, како беа расфрлани пљачките, дојдовме до заклучок, дека жителите на куќата многу брзале, така што не успеале да земат многу работи.

Најдовме уште стар, тенекиен фенер, кујнски нож без дршка, ново ноже, снопче лоени свеќи, тенекиен свеќник, полско шише за пат, тенекиена чаша за чај, старо волнено ќебе и кутија со игли, топуски, восок, копчиња, конци и разни други ситнурии. После најдовме една секира, неколку парчиња железо, дел од убава јадица, цел топ мушами, кожен околувратник за куче, коњска потковица и неколку шишиња лекови, но без натписи. Сето тоа го зедовме и се подготвувавме да си одиме, кога видов ново гребло, а Џим виде старо гудало и дрвена штака. Таа дрвена штака можеше уште да врши работа, иако беше многу куса за Џим, а за мене многу долга. Но другата штака не можевме да ја најдеме, колку и да баравме по целата куќа.

И така ние имавме богат лов. Но се случи, да сме отишле, без да забележиме, заедно со куќата, околу четири километри од островот. Освен тоа се беше разденило сосем. Го натерав Џим да легне на дното од чунот и го покрив со ќебе. Инаку можеа да го забележат и да јават дека виделе еден избеган црнец. Почнав да веслам кон Илиноискиот брег, но струјата постојано нè влечеше. Кога стигнав најпосле до брегот, каде што струјата речиси не се чувствуваше, почнав да веслам назад. Не сретнавме ниту една жива душа и со нас не се случи ништо особено. Во пештерата стасавме здрави и живи.



10

ОТКАКО ПОЈАДОВМЕ, јас започнав разговор за умрениот и сакав да си објаснам, како го убиле. Но Џим ми заповеда да молчам. Тој рече дека тоа би ни донесло несреќа. Туку, ако умрениот почне да ни доаѓа ноќно време на гости. Ако умрениот не е закопан, тој повеќе скитал по белиот свет, многу повеќе од оној, кој лежи удобно и спокојно во гробот. Тоа ми се чинеше веројатно и затоа не му реков повеќе ништо. Но во себе не можев а да не мислам на убиениот. Многу сакав да разберам, кој го убил човекот и зошто го направиле тоа?...

Кога ја прегледувавме донесената пљачка, ние најдовме осум сребрени долари, сошиени во поставата на старото палто. Од тоа Џим дојде до заклучок дека жителите на куќата сигурно го украле палтото, зашто, ако знаеле дека во него има сошиени пари, не би го оставиле. Јас забележав дека тие сигурно го убиле тој човек. Но Џим не сакаше да зборува за тоа.

- Ти постојано се плашиш тоа да не ни донесе несреќа, - реков јас. - Паметиш ли дека ти го кажа истото пред неколку дена, кога ја донесов змиската кожа. Ти ме убедуваше дека нема ништо полошо од фаќање на змиска кожа со раце. Секако ќе се случело нешто лошо. А што се случи? Најдовме разни работи, со осум долари добивка. Би сакал секој ден да ни се случува таква несреќа, Џим?

- Смири се, пиленце, смири се! Не брзај да се радуваш. Несреќата ќе дојде. Памети ми го зборот!...

И навистина, несреќата дојде. Тој разговор беше во вторник, а во петокот по ручекот ние со Џим лежевме во тревата на врвот од ритчето. Одеднаш ни се заврши тутунот. Отидов во пештерата по тутун и видов една змија ѕвечерка. Веднаш ја убив и ја свиткав кај нозете на постелата од Џим како жива. Ми се чинеше забавно да видам, како Џим ќе ја види и ќе се исплаши. Но вечерта сосем заборавив на змијата. И кога Џим се фрли на постелата, додека јас палев оган, се случи, таму да лежи друшката на убиената змија, која го касна.

Тој скокна врескајќи. Првото нешто што го видов на светлината од свеќата беше змијата. Таа се готвеше да го касне уште еднаш. Јас веднаш ја убив со стапот, а Џим го грабна шишето од татко ми и жедно почна да голта ракија.

Тој беше бос и змијата го каснала точно по петицата. Јас за сè бев виновен. Како можев да бидам толку глупав и да заборавам дека каде и да се стави пцовисаната змија, нејзината другарка или другар секако ќе доползи на тоа место?

Џим ми нареди да ѝ ја отсечам главата на змијата, да ѝ ја извадам кожата од трупот и да испечам парче месо. Јас ревносно исполнив сè. Тој го изеде печеното месо и рече дека тоа ќе му помогне да се излекува. Ми заповеда исто така да врзам неколку ѕвечарки за дланките на неговите раце. Тоа пак било полезно. Тогаш се успокоив и брзо ги фрлив двете змии во грмушките. Воопшто не сакав да се сети Џим дека јас сум виновен за таа несреќа.

Џим продолжуваше да голта ракија од шишето, одвреме-навреме прекинуваше, скокајќи низ пештерата и пиштејќи. После пак локаше од шишето. Петицата почна да му потекува. Па и целата отече. Малку по малку ракијата почна да дејствува. Што се однесува на мене, јас бев готов да ме касне змија, отколку да се напијам како татко ми.

Мојот другар лежеше четири дена и ноќи. Потоа отокот малку по малку спадна и Џим оздраве. Јас се зареков повеќе никогаш да не фаќам змиска кожа. Сега се убедив, што значи тоа! Џим се надеваше дека друг пат ќе му верувам.

- Многу лошо е да се фаќа змиска кожа, - рече тој.

- Со тоа човек може да си навлече голема несреќа. Ние и сега не сме се ослободиле од тоа. Стопати е подобро да гледаш млада месечина преку лево рамо, отколку да фаќаш змиска кожа.

Јас сам почнав да го мислам истото, иако секогаш бев уверен дека најлошо и најнепретпазливо нешто на овој свет е да гледаш млада месечина преку левото рамо. Старецот Хен Банкер еднаш го направи тоа и дури се пофали со тоа. И што стана? Две години потоа тој здраво се напи, падна од висока кула и се сплеска како зелник. Наместо во ковчег го ставија меѓу две врати и така го закопаа. Јас не бев на погребот, но татко ми ми раскажа што станало. Како и да било, но сепак тој постапил претерано глупаво, што ја гледал месечината преку левото рамо.

Дните течеа едноподруго. Реката се повлече во своето корито. Ние со Џим уловивме еден голем сом. Тој беше долг околу два метра, а тежок најмалку осумдесет килограми. Се разбира, ние не можевме да излеземе на крај со него, зашто тој сигурно би не завлекол во водата. Затоа седевме и набљудувавме, како тој се прпелаше и се дрпаше, додека најпосле не заспа. Во неговиот стомак најдовме бакарно копче, една округла топка и други ситнурии. Ја пресековме топката со секирчето и внатре најдовме една макара. Џим рече дека таа многу долго седела во рибата и така се стврднала и се претворила во топка. Рибата беше многу голема. Кој знае дали некогаш виделе таква риба во Мисисипи. Џим тврдеше дека никогаш досега не видел толку голем сом. За него во градот би зеле многу пари. Таква риба на пазар обично ја продаваат на кило. Секој купува по едно парче. Месото на сомот е бело, како снег, и многу е вкусно, ако се испече.

Следното утро му реков на Џим дека животот почна да ни станува досаден и еднообразен и дека не ќе биде лошо да побараме некоја забава. Дали да одам од другата страна на реката и да видам, што има ново во градот?

На Џим му се допадна таа идеја. Но тој ме посоветува да тргнам, штом ќе се стемни. Ме советуваше да си ги отворам очите на четири. Откако размисли добро, тој ми предложи да облечам една стара роба и да се преправам во девојче. О, и таа идеја не е лоша! Ние скинавме една басмена роба. Ги засукав панталоните и ја ставив робата на себе. Џим ја запетла одзади и рече дека ми стои одлично. Ставив капа на главата и ја врзав под брадата. Џим велеше дека никој не би ме познал дури и денски. Јас цел ден одев во таа облека, за да навикнам на неа. И најпосле се навикнав на таа облека. Но сепак, Џим ми рече дека не одам како вистинско девојче. И, освен тоа, треба да се одучам да ја кревам робата за да си ги ставам рацете во џебовите на панталоните. Го имав тоа на ум и се мачев да не го правам повеќе.

Штом се стемни, запловив со чунот кон Илиноискиот брег. Сакав да се запрам малку подалеку од пристаништето, но водената струја ме однесе кон другиот крај на градот. Немаше што да правам. Го врзав чунот и тргнав покрај брегот. Во една мала куќа, каде што одамна никој не живеел, светеше. Чудно! Кој ли можел да се пресели таму? Се приближив полека до прозорецот и погледнав. Една четириесетгодишна жена плетеше чорап покрај масата, на која гореше свеќа. Ми беше непозната. Сигурно дошла скоро, зашто во целиот град немаше ниту едно лице што не го познавав. Тоа беше вистинска среќа за мене, бидејќи почнав веќе да се каам зашто дојдов. Познатите можат да ми го познаат гласот и да сетат, кој сум. Но ако оваа жена престојувала во градот само два дена, таа веќе може да ми раскаже сè, што сакам да знам. Затоа чукнав смело на вратата, мачејќи се да не заборавам дека сум девојче.



11

- ВЛЕЗИ! - рече жената.

Јас ја отворив вратата и влегов.

- Седни!

Седнав. Таа ме изгледа од глава до петици, со нејзините мали блескави очи.

- Како се викаш? - праша таа.

- Сара Вилјамс.

- А каде живееш? Сигуно си ми сосетка?

- Не, госпоѓо. Живеам во Хукервил, тој пат го минав пешки и затоа многу се изморив.

- Ти сигуно и си огладнела? Почекај јас сега ќе ти дадам нешто да каснеш.

- Не, госпоѓо, не сакам да јадам. Пред малку бев многу гладна и навратив во една фарма на два километри одовде. Затоа и задоцнив. Мама е болна и ме прати да му кажам на чичко Абнер Мур дека нема скршена пара. Таа рече дека тој живее во горниот крај на градот. Јас за првпат доаѓам овдека... Вие го познавате ли?

- Не, јас речиси никого не познавам. Овдека живеам од пред две недели. До горниот крај на градот е доста далеку. Подобро остани овде да преноќеваш. Извади ја капата!

- Не реков, - јас само малку ќе се одморам, а после ќе продолжам. Не се плашам од темнината.

Таа рече дека нема да ме пушти сама, дека мажот ѝ набргу ќе се врати и дека тој ќе ме одведел. После почна да расправа за мажот ѝ и за роднините. Пред да дојде во нашето гратче, таа и мажот ѝ живееле многу добро. Сега гледаат дека се излагале што се преселиле, но веќе е доцна. И така натаму, и така натаму... Јас исто почнав да мислам дека згрешив што дојдов овдека за да научам, што станува во градот. Но таа најпосле почна да расправа за убиството, за татко ми... Јас почнав со најголемо задоволство да ја слушам. Таа ми раскажа, како Том Соер и јас сме нашле шест илјади долари (оваа сума таа ја зголеми на десет илјади). После почна да расправа за татко ми, кого што го нарече непоправлив пијаница и скитник. За мене исто така се искажа не многу пофално. Најпосле почна да расправа, како ме убиле.

- Кој го убил? - прашав јас. - Ние многу слушавме за тоа убиство во Хукервил, но сепак не научивме кој го убил Хак Фин.

- Право да ти кажам, многумина овдека би сакале да знаат, кој е убиецот. Некои претпоставуваат дека тоа го направил сам стариот Фин.

- Не! ... Не може да биде!

- Во почетокот сите така мислеа. Дури и се подготвуваа да се пресметаат со него по Линчовиот закон. Но после го изменија мислењето и решија дека тоа го направил еден избеган црнец Џим...

- Зошто Џим?

Си ја поткасав усната, помислувајќи дека е подобро да молчам. Таа продолжи да меле, така што дури и не забележа дека ја прекинав.

- Црнецот избегал истата ноќ, кога го убија Хак Фин. За него е распишана уцена од триста долари. И за стариот Фин исто така е распишана уцена од двесте долари. Стариот дојде во градот следното утро по убиството и самиот раскажа за несреќата. После одеше заедно со другите со паробродот за да го бара трупот, како ништо да не било. Вечерта го побараа за да го казнат, како што знаат, но од него веќе немаше ниту трага... Следниот ден се откри дека избегал црнецот. Тогаш нему му го препишаа убиството. Додека се расправаа за тоа, одеднаш се јави стариот Фин, отиде кај судијата Тачер и со солзи на очите го замоли да му даде пари, за да го бара црнецот по целиот Илиноис. Судијата му даде малку пари, но истата вечер тој добро се напи и скиташе до полноќ со две сомнителни лица. После се скри заедно со нив. Оттогаш не се ни појави. Но никој не мисли дека тој ќе се врати сега, кога сите уште многу се возбудени. Многумина дури веруваат дека тој сам го заклал сина си, за да му ги земе парите без никаков суд. Расправаат дека е способен за тоа. Многу итар неранимајко! Ако не се врати за една година, сè ќе се сврши успешно за него. Против него нема никакви докази. Дотогаш сè ќе се смири и тој спокојно ќе ги земе парите од сина си!

- И јас така мислам, госпоѓо. Изгледа дека тој ќе нема никакви пречки. А сега сите ли престанаа да го осудуваат црнецот?

- О, не, не сите! Дури уште мислат дека тој го извршил убиството. Но него бргу ќе го фатат, и тогаш сигурно ќе го натераат сè да си признае.

- Како! Уште ли го бараат?

- Ех, колку се наивни! Триста долари не се наоѓаат секој ден. Некои луѓе мислат дека црнецот се крие тука некаде близу. Јас сум на истото мислење, но нарочно не го разгласувам тоа. Пред неколку дена зборував со една баба и еден старец, кои живеат до нас во една дрвена колиба. Тие ме уверуваат дека речиси никој не го посетува овој остров спроти нас, што се викал Џексонов остров.

- Живее ли некој таму? - прашав јас.

- „Не, никој не живее.“

Јас замолчев, но сè на тоа мислев. Дури бев уверена дека пред два дена видов дим таму, на врвот. Возможно е, си помислив, црнецот да живее таму. Во секој случај, треба да се пребара местото. Потоа повеќе не видов дим. Сигурно црнецот отишол, ако воопшто бил таму. Но мажот ми заедно со еден свој пријател сепак ќе оди да види. Ова утро, штом се врати, веднаш му ги кажав моите претпоставки.

Јас толку се збунив, што не можев да седам на едно место и не знаев што да правам со рацете и ненадејно зедов една игла од масата и почнав да вденувам конец во неа. Рацете толку ми се тресеа, што не можев да го вденам конецот. Жената замолче. Јас ја погледнав и видов дека таа втренчено и со смеа ме гледа. Ги оставив иглата и конецот на масата и се преправав дека слушам со интересирање. Па и како да не се интересирам?

- Триста долари се многу пари! - реков јас. - Ех, колку убаво ќе беше да можеше да ги добие мајка ми! Мажот ви денеска ли ќе оди таму?

- Да, секако! Тој сега отиде во градот со оној човек, за кој ти говорев, за да земе еден чун и уште една пушка. Тие ќе тргнат по дванаесет часот вечерва.

- Не е ли подобро да почекаат додека да се раздени? Тогаш ќе се гледа повеќе.

- Така е. Но по дванаесет часот црнецот сигурно ќе заспие. Тогаш тие полесно ќе можат да се провлечат во шумата и да му ја најдат скривницата. Особено ако запалил оган.

- На тоа не ни помислив.

Жената пак испитувачки ме погледна и со тоа уште повеќе ме збуни. По малку таа праша:

- Како се викаше, мила?

- М... Мери Вилјамс.

Одеднаш се сетив дека првиот пат реков друго име. Тогаш како да реков Сара. Јас се збунив и се уплашив, таа да не го забележи тоа. Многу сакав домаќинката да каже уште нешто. Колку повеќе молчеше, толку повеќе ме збунуваше. Најпосле таа рече:

- Ако не се лажам, ти во почетокот рече, дека се викаш Сара?

- Да, госпоѓо, тоа е вистина. Сара-Мери-Вилјамс. Сара ми е правото име. Едни ме викаат Сара, а други - Мери...

- Значи вие имате две имиња?

- Да, госпоѓо...

Ми олесна малку на срцето, но сепак сакав побргу да се извлечам одовде. Не смеев да ги кренам очите.

Домаќинката почна да се жали дека времињата се тешки. Расправаше, како бедно живееле, како глувците во колибата господареле, и разни други работи. Тоа пак малку ме развесели. За глувците таа беше права. Одвреме-навреме од пукнатините се провлекуваа розови муцки. Таа раскажа дека кога е сама, секогаш треба да има при рака нешто тешко, за да го фрла по глувците. Инаку, тие не ја оставале спокојна. Таа ми покажа парче олово и рече дека обично со него ги удира. Но пред неколку дена ѝ се преметнала во раката една жила и сега не може да фрла. Сепак таа се обиде да го фрли оловото по еден глушец, но не го погоди и силно викна „оф“ од бол. Потоа ме помоли да се обидам следниот пат јас. Сакав да си одам пред да дојде старецот, но не смеев да ѝ кажам. Земајќи го парчето олово, јас го фрлив по глушецот, кој се осмели да го подаде носот од пукнатината. И ако не се тргнеше навреме, ќе го смачкав на место. Домаќинката ме пофали и ми рече дека следниот пат сигурно ќе го убијам глушецот. Таа го крена оловото, па донесе предено и ме замоли да ѝ подржам за да го намота. Јас ги подадов рацете. Таа го закачи на нив и продолжи да дрдори:

- Ти погледнувај кон глувците! - рече одеднаш таа. - Подобро држи го оловото на колена за да ти е при рака.

Таа ми го фрли парчето на колената. Јас го стегнав, силно со нозете, а таа продолжи да меле со устата. Одеднаш ми го зеде преденото од раце, милосливо ме погледна в очи и рече:

- Ајде признај, пиленце, како ти е вистинското име?

- Како! Што зборувате, госпоѓо?

- Сакам да го знам твоето вистинско име. Како се викаш? Бил, или Том, или можеби Боб?

Јас затреперив како лист и не знаев што да правам.

- Ве молам, госпоѓо, не подбивајте се со едно бедно девојче, - прозборнав јас. - Ако ви пречам јас...

- Доста! Седни и стој на местото! Јас нема да те предадам ниту пак ќе те изедам. Само кажи ми ја тајната и имај доверба во мене. Јас никому нема да му кажам. Дури ќе ти помогнам. И мојот старец ќе ти помогне ако сакаш. Знам јас, ти си сигурно избеган чирак. Па што, во тоа нема ништо лошо! Со тебе сигурно постапувале сурово, а ти си ја дувнал. Ти се колнам, детенце мое, дека нема да те предадам. Биди умен и раскажи ми сè.

Јас се збунив и признав дека навистина е бесмислено повеќе да играм комедија. Подобро е да ја кажам целата вистина и да се раскајам за сè. Само таа да не му кажува на никого. Пред тоа ѝ кажав дека татко ми и мајка ми умреле и дека сега сум пусто сираче. Ете зошто судијата ме даде кај еден проклет, стар фармер, кој живее на триесет километри од овде. Тој се однесува со мене толку безмилосно, што јас ја изгубив трпеливоста, го искористив неговото отсуство, зедов една роба од ќерка му и избегав. За три ноќи минав триесет километри. Ноќе одев, а дење се криев и спиев. По целиот пат се хранев со леб и месо, што ги ставив во торбата, пред да избегам. Сега се надевам дека чичко Абнер Мур ќе ме земе кај него. Затоа и дојдов во овој град Гоушен...

- Гоушен ли? Тоа не е Гоушен, детенце мое, а Питерсбург. Гоушен се наоѓа на десет километри од овде. Кој ти рече дека е ова Гоушен?

- Еден човек што го сретнав денеска на разденување. Ќе стасаш рече до еден крстопат. Од него, рече, тргни право. Гоушен се наоѓа на пет километри од тоа место.

- Тој сигурно бил пијан или нарочно те излагал...

- Навистина, тој личеше на пијан. Но сега нема што да се прави. Најдобро е да тргнам сега, за да стасам во Гоушен на разденување.

- Почекај една минута? Ќе ти дадам нешто да каснеш. По пат можеш да изгладнеш.

Таа ми приготви јадење и ме праша:

- Ајде кажи ми, кога е кравата легната и кога ќе сака да стане, од која страна прво се крева? Од предната или од задната?

- Од задната, госпоѓо.

- А коњот?

- Со предните нозе.

- Од која страна на дрвото расте повеќе мов?

- Од северната.

- А ако петнаесет крави пасат на ритчето, колку од нив јадат трева со завртени на една страна глави?

- Петнаесет, госпоѓо.

- Добро. Се гледа дека си жевеел на село. Јас мислев дека пак ме лажеш. Како ти е вистинското име?

- Џорџ Питерс, госпоѓо.

- Добро. Памети си го името, Џорџ. Не заборавај го и не вели дека се викаш Александар, а после Џорџ - Александар, кога ќе те фатат. Но гледај да не се појавуваш пред жени со таа роба. Ти многу лошо играш улога на девојче. Мажите можеш некако и да ги излажеш. А и друго нешто: кога го вденуваш конецот во иглата, не туркај ги ушите од иглата кон конецот, а држи ја иглата неподвижно и вденувај го во неа конецот. Жените така прават, а мажите секогаш постапуваат обратно. Исто кога фрлаш некој предмет по глушец или по нешто друго, застанувај прво на прсти, кревај ја раката колку што можеш повисоко над главата и замавнувај од прва рака, како што прават девојчињата, а не како момчињата. Запамти исто дека девојчето секогаш ги раширува колената кога сака да фати нешто. А пред малку, кога го фаќаше парчето олово, ти ги стисна. Јас веднаш се сетив дека си момче, штом видов како невешто го вденуваш конецот во иглата. А другите нешта само ми го потврдија тоа. А сега, миличок Сара-Мери Вилијамс, Џорџ-Александар Питерс, оди кај чичко ти и господ нека ти помогне! Ако некогаш загазиш, прати нека ѝ кажат за тоа на Лудита Лофтус. Тоа сум јас. Ќе се потрудам да ти помогнам. За цело време гледај да одиш по патот покрај брегот! Друг пат, кога ќе намислиш да бегаш, земи си за секој случај чорапи и чевли. Патот е каменлив и ти ќе ги разраниш нозете, додека да стигнеш во Гоушен...

Кога изминав педесетина чекори покрај брегот, јас се вратив назад, кон тоа место, каде што беше врзан чунот. Скокнав брзо во него, завеслав нагоре по реката и се упатив кон островот. Кога стасав на сред река, го чув чукањето на градскиот часовник, застанав и ги начулив ушите. Звукот беше слаб, но јасен. Отчука единаесет часот. Штом стигнав до островот, не застанав да се одморам, иако бев многу задишен. Веднаш се стрчнав кон шумата, каде што порано ми беше логорот, и накладов силен оган на едно високо суво место.

После пак скокнав во чунот и запловив кон скриввицата што се наоѓаше на половина километар подолу. Брзав колку што ме држеше силата. Слегов на брегот, се провлеков низ шумата кон ритчето и влегов во пештерата. Џим длабоко спиеше. Го затресов силно и извикав:

- Станувај побрзо, Џим! Да не губиме ниту минута!... Нè следат!

Џим не ме ни праша. Не проговори ни збор. Тој многу се исплаши.

Ние брзо го пренесовме нашиот имот на сплавот, го изгаснавме огнот покрај пештерата и отидовме пак на брегот.

Се качив во чунот, се оддалечив малку од брегот и внимателно ја разгледав реката. Но и да пловеше некој чун по неа, јас не можев да го видам. Наоколу владееше длабок мрак и само ѕвездите блескотеа на небото.

Го извадивме сплавот од заливот и запловивме во сенката покрај островот сред мртвата тишина, без да изустиме збор.



12

БЕШЕ ОКОЛУ ЕДЕН часот ноќе, кога најпосле го напуштивме островот. Ми се чинеше дека сплавот плови многу бавно. Ако случајно се покажеше некој чун, ние мислевме да се префрлиме во нашиот чун и да запловиме кон Илиноискиот брег. Добро што не се појави никаков брод, зашто заборавивме да ја ставиме пушката во чунот, јадицата и нешто за јадење. Ние толку брзавме, што не можевме да мислиме на сè одеднаш. Одвај овдека видовме колку лошо сме се распоредиле ставајќи ги сите пљачки на сплавот.

Ако Лофтус и неговиот пријател отишле да го бараат Џим на островот, тие сигурно го нашле огнот што го запалив и ја минале ноќта покрај него, чекајќи го Џим. Во секој случај тие беа далеку од нас. А никако не бев виновен, ако не сум успеал да ги надмудрам. Јас направив сè што можев за да ги излажам.

В зори исековме со секирата многу зелени гранки и го скривме со нив сплавот. Однадвор тој воопшто не се гледаше и личеше на мал остров. Ние цел ден лежевме, бидејќи се наоѓавме на безопасно место. Јас му раскажав на Џим за мојот разговор со госпоѓата Лофтус. Џим рече дека таа е храбра жена и ако сама отишла да нè бара, во никој случај не би останала покрај огнот да нè чека. Веднаш ќе ги пуштеше кучињата по нас.

- А зошто не го посоветувала мажа си да ги земе кучињата? - прашав јас.

- Сигурно се сетила за тоа, кога мажот ѝ веќе тргнал кон островот, - одговори Џим.

- Не, тие задоцниле, зашто отишле пак во градот, за да ги земат кучињата. Инаку не ќе бевме тука, на шеснаесет километри од гратчето, а во самиот Питерсбург. И тоа во рацете на полицијата.

Штом почна да се стемнува, ние ги подадовме главите зад густите зеленила на насечените гранки и претпазливо погледнавме на сите страни. Тивко. Ништо не се гледаше. Џим извади неколку од горните штици на сплавот - и направи од нив прекрасна колиба, за да се криеме од лошо време и да ги чуваме суви алиштата. Тој направи под во колибата од глина и го поткрена на околу триесет сантиметри над височината на сплавот. На тој начин нашите ќебиња и другите пљачки беа заштитени од брановите, што се појавуваа секој пат, кога минуваше брод. По средината на сплавот туривме пласт глина, дебел околу петнаесет сантиметри. На тоа место можевме да палиме оган во студено и влажно време. Благодарејќи на колибата тој оган не се гледаше отстрана. Освен тоа можеше да се случи да ни се чуе едно од веслата. Ете зошто направивме едно весло повеќе.

Втората ноќ пловевме седум осум часа по водената струја, веслајќи по пет километри на час. За тоа време ловевме риби, разговаравме и одвреме-навреме се фрлавме во вода, за да се расониме. Времето беше прекрасно и со нас не се случи ништо ниту таа ноќ, ниту следните ноќи.

Секоја ноќ пловевме покрај нови села и градови. Некои од нив лежеа во далечните и темни разграноци на ритчињата, и личеа на китка блескави огнови. Петтата ноќ минавме покрај големиот град Сен Луис. Тој ни се стори цело море од светлини. Кај нас во Питерсбург расправаа, дека во Сен Луис има дваесет до триесет илјади жители. Тоа нешто ми се чинеше неверојатно. Но таа ноќ поверував, кога видов толку многу светлина. И тоа во два часот ноќе. Оттаму не се слушаше никаков звук, како сите да беа умрени.

Секоја вечер околу десет часот јас слегував кон брегот, тркнував во некое мало селце и купував за десет петнаесет центи брашно, свинско месо и уште некои работи за јадење. Ако случајно видев некое пиле, што не успеало да се прибере во кокошарникот, го земав со себе. Едно време татко ми постојано велеше:

- Ќе ти падне ли пиле, земи го. Ако не ти треба тебе, тоа може да му сврши работа на друг. А доброто дело никогаш не останува ненаградено.

Тате секогаш го оставаше пилето за себе. Никогаш не сум видел да го даде на друг. Тоа го велеше, така на шега.

Наутро, пред да се раздени, јас се провлекував во нивите и кинев некогаш диња, некогаш лубеница, некогаш пченка, некогаш тиква. Со еден збор, што ќе ми паднеше. Татко ми секогаш велеше дека земањето на заем не е лоша работа ако мислиш еден ден да го вратиш. Но вдовицата Даглас уверуваше дека тоа исто е кражба само што под друго име и дека ниту еден чесен човек не го прави тоа. Според Џим, и вдовицата е донекаде во право, и татко ми е донекаде прав. Така што за нас ќе биде најдобро да ги исфрлиме од списокот два-три предмети и да се заколнеме никогаш да не земаме на заем од нив. Тогаш веќе со чиста совест ќе можеме да ги земаме другите на заем. Цела ноќ се препиравме, од што да се откажеме: од диња, од лубеница, или од нешто друго. Но кон зората се спогодивме. Решивме да се откажеме од дивите јаболка и од сливите. Порано совеста не ни беше сосема спокојна, но сега се чувствувавме како вистински праведници. Јас останав многу доволен од решението, зашто дивите јаболки не се вкусни секогаш, а притоа уште не беа узреани.

Одвреме-навреме убивавме по некоја дива птица. Со еден збор, живеевме одлично.

Петтата ноќ, кога го минавме Сен Луис, не зафати силна бура, придружувана од грмежи и молњи. Дождот истураше како од крбла. Ние се свиткавме во колибата и го оставивме сплавот на судбината. Кога болскаше молњата, таа ја осветлуваше широката река и стрмните карпи од двете страни.

- Еј, Џим, - реков јас, - гледај, што е она таму во далечината!

Тоа беше пароброд, удрен во карпите. Струјата не носеше право кон него. Молњата силно го осветлуваше. Тој беше многу наведен. Дел од горната палуба стрчеше над водата. Сосема јасно можеше да се разликува и најмал предмет. Покрај големиот ѕвонец имаше стол, а на грбот висеше, стара смачкана капа.

Беше веќе околу два часот ноќе. Силната бура и сето тоа ми се чинеше премногу таинствено. Секое друго момче на мое место би почувствувало слично, гледајќи го разбиениот пароброд, кој лежеше тажно сред реката. Многу сакав да се качам на паробродот и да видам што има интересно таму.

- Ајде да застанеме кај паробродот Џим!

Во почетокот црнецот се противеше и никако не сакаше да се согласи.

- Нема што да правиме таму, - одговараше тој. - Ами, ако нè види стражата!

- Е, колку си глупав! Каква стража? Кој смее да си го изложува животот заради глупости во ваква ноќ, кога паробродот може секој миг да потоне?

Џим не можеше ништо да одговори.

- Затоа пак, - продолжив јас, - ние можеме да позајмиме некои работи од собата на капетанот што би ни се нашле. Се обложувам дека таму има одлични пури, од по пет центи една. Капетаните на паробродите секогаш се богати. Тие добиваат по шеесет долари месечно и можат сè да си купат. На, стави ја свеќава во џебот, Џим! Нема да се успокојам додека не побуричкам малку таму. Мислиш ли дека Том Соер би испуштил такви можности? Не, за ништо во светот! Тој би го нарекол тоа интересно доживување и по секоја цена би се качил на разбиениот пароброд, дури и по опасност на животот. И колку после би се гордеел со тоа! Помисли си, нешто како Христофор Колумбо, што го открил новиот свет! Навистина, жалосно е што не е Том Соер со нас!

Џим промрморе малку, но се согласи. Сепак забележа дека ќе треба да говориме меѓусебе колку што се може помалку и потивко. Во тој миг болсна молња и го осветли паробродот. Ние се приближивме и го врзавме сплавот за едно јаже, што висеше.

На тоа место палубата стоеше високо над водата. Ние се качивме на неа и претпазливо почнавме да се спуштаме надолу кон собата на капетанот. Но притоа внимателно го допиравме подот со нозете и со подадени напред раце, мачејќи се да се фатиме за нешто. Беше толку темно, што ништо не можеше да се види. Набргу стасавме до предниот влез, слеговме надолу по скалите и викавме пред отворената врата на капетановата соба. Одеднаш видовме дека долу гори оган. Во тој миг до нас допре шепотење.

Џим одвај не падна од страв.

- Ајде да се извлечеме побргу одовде! - ми шепна тој.

- Добро, - реков јас.

Веќе се токмев да се завртам и да залазам назад кон сплавот, но во тој миг се разнесе очаен вик:

- Почекајте бе, момчиња, нема да ве предадам, се колнам!

Еден друг глас одговори доста силно:

- Лажеш, Џим Тернер! Не ти е прв пат да постапуваш така. Секогаш сакаше да ти дадеме од грабежот повеќе, отколку што ти следува. Па освен тоа и се закануваш дека ќе нè предадеш. Но овој пат нема да ти успее. Нам ни досадија твоите шеги, гнасно куче!

Во тоа време Џим се упати кон сплавот. Јас пак бев љубопитен. Том за ништо во светот не би отстапил сега. И јас нема да отстапам. Да видиме што ќе стане понатаму.

Јас залазев кон тесното ходниче и ѕирнав во собата на капетанот. На подот лежеше човек со врзани раце и нозе. Над него стоеја двајца други. Едниот држеше во рацете батериска ламба, а другиот пиштол, насочен кон човекот што лежеше.

- Почекај, гаде, ти ли ќе ме плашиш?

Врзаниот се виткаше и викаше:

- Те молам, Бил, немој. Ти се колнам дека никому нема да кажам.

- Навистина ли нема да нè предадеш? - злобно се шегуваше човекот со ламбата. - Прв пат во животот кажуваш вистина, гулапче. Види го како се тресе! А ако не те врзевме, ти ќе нè заколеше и двајцата. И тоа зошто? Ете така, за ништо. Бидејќи сакавме да го добиеме делот што ни припаѓа. Не, Џим Тернер, сега веќе ќе нема кого да го заплашуваш! Не пукај Бил!

- Нема зошто да чекаме, Џек Пакард! - рече Бил. - Јас сметам дека треба да го убиеме. Па не го уби ли тој токму на ваков начин старецот Гатфилд?

- Но јас не сакам да го убијам. Имам причини за тоа.

- Биди благословен за тие зборови, Џек Пакард! Додека сум жив, нема да ги заборавам!

Одвај проговори со солзи врзаниот.

Пакард воопшто не обрна внимание на тие зборови. Тој го закачи фенерот на една шајка, му даде знак на Бил за да го сдеди, и се упати кон тоа место каде што бев скриен. Јас залазив наназад колку што можев побрзо. Но паробродот толку силно се нишаше, што не ми позволуваше да одам. Тогаш брзо се вовлеков во една друга соба. Џек Пакард одеше во темнината речиси по моите стапки. Кога стаса до мојата соба, тој му рече на Бил:

- Ајде да влеземе овдека!

Џек влезе. Бил исто така. Но уште пред да влезат јас се качив во горниот кревет, искрено жалејќи што останав на паробродот. Двајцата разбојници се доближуваа до креветот, се потпреа на него и почнаа да разговараат. Јас не можев да ги гледам, но чувствував по миризбата на ракијата, каде стојат. Се радував што не пијам ракија. Всушност тоа е сеедно. Тие не ќе се сетеа дека сум тука, дури и да пиев ракија, бидејќи се мачев да не дишам. Чувствував, како срцето ми застана да чука од страв. Па и секој би се испотил, слушајќи таков разговор. Тие зборуваа тихо и сериозно. Бил по секоја цена сакаше да го убијат Тернер.

- Тој вети дека ќе нè предаде и ќе си достои на зборот. Ништо нема да ни помогне дури и ако му го отстапиме нашиот дел од пљачката. Особено откако вака постапивме со него. Запамети ми ги зборовиве! Тој ќе нè предаде. Слушај ме подобро мене: јас брзо ќе свршам со него.

- И јас сум на истото мислење, - рече спокојно Пакард.

- Ѓавол да го земе, јас веќе почнав да се плашам дека не се согласуваш! Во тој случај нема што многу да му мислиме! Ајде да одиме и да свршиме со него уште сега!

- Почекај еден момент! Уште не сум свршил... Слушај, Бил, сигурно е, дека не е лошо да го убиеме. Но има еден друг почист начин за да го ликвидираме. Зошто да си ги валкаме рацете со крв, кога можеме да го постигнеме истото, многу полесно и тоа без да се изложуваме на опасност? Нели е така?

- Така е. Но како можеме да го направиме тоа?

- Еве како мислам: ќе пребараме уште еднаш сè, ќе земеме сè што не сме забележале досега, па ќе одиме на брегот ќе го скриеме земеното. А најдоцна по два часа паробродот ќе потоне сосема и ќе појде на дното. Тогаш Џим ќе се удави сигурно. Се надевам дека тоа е поубаво, отколку да си ги валкаме рацете со крв. Јас сум против убивање на човек кога може да се мине и без тоа. Тоа е и глупаво, и неблагородно. Не сум ли прав?

- Ми се чини дека си прав. А ако Не потоне паробродот?

- Во секој случај, можеме да почекаме два часа. Ќе видиме, што ќе испадне од сето тоа.

- Се сложувам. Да одиме!

Тие излегоа од собата. Јас слегов од креветот, облевајќи се во студена пот, и лазејќи кон нашиот сплав. Наоколу владееше црна тишина.

- Џим! - прошепотив јас со придушен глас.

Тој ведиаш се јави. Гласот му личеше на стенкање.

- Треба да избегаме колку што се може побргу, Џим! Сега немаме време да се задржуваме. Таму долу има многу убијци. Ако не го најдеме нивниот чун и ако не го пуштиме по реката, за да останат на бродот, зло ќе минеме. Ако успееме пак да им го најдеме чунот тогаш тие се изгубени. Ќе ги земат под одговорност. Ајде побрзај, не мавтај се! Ти барај од десната страна, а јас ќе барам од левата. Почни од сплавот и...

- О, Господи, па каде е сплавот? - одговори црнецот. - Го нема. Тој се откачил и запловил по водата. Добро загазивме сега!



13

ВИДЕ ЛИ СЕГА!... Срцето престана да ми чука. Одвај не паднав во несвест. Затворени на полупотонатиот брод, и тоа заедно со крадци и убијци. Но немаше смисла да се задржуваме. Треба по секоја цена да го најдеме чунот. Треперејќи со целото тело ние се провлековме покрај десната страна на паробродот, непрестајно пипкајќи со рацете. Работата одеше бавно. Ми се причини дека измина цела вечност додека стигнавме до крмата. Немаше никакви траги од чунот. Џим призна дека нема сила да оди понатаму. Толку беше ослабен од страв! Но јас го окуражив. Сеедно ако останеме, ние ќе загинеме. Тоа подејствува кај него. Ние се упативме кон задната страна на паробродот и таму видов покрај нас чун. Неговата силуета одвај се гледаше во темнината. Многу се израдував. Веднаш сакав да скокнам во него. Но точно во тоа време се отвори вратата од собата и еден од разбојниците ја подаде главата надвор. Веќе мислев дека сме изгубени, но тој веднаш се врати назад и рече:

- Тргни го тој проклет фенер, Бил! Тој ми пречи да гледам.

Потоа тој фрли преполна торба во чунот, влезе во него и седна. Тоа беше Пакард. По него седна и Бил. Пакард прошепоте:

- Готово! Веслај!

Јас толку бев истоштен, што одвај стоев. Одеднаш Бил праша:

- Чекај!... Му ги зеде ли парите?

- Не. А ти?

- Не се ни сетив. Значи во него останале парите?

- Тогаш да се вратиме назад! Нема зошто да ги фрламе тука парите...

- А ако се сети, што мислиме да правиме?

- Нема да биде голема несреќа. Да тргнеме!

Тие слегоа од чунот и влегоа во собата. Вратата се затвори зад нив. Во тој миг скокнав во чунот. Џим по мене. Го пресеков со нож јажето и почнавме да пловиме.

Ние не веславме. Не проговоривме ниту збор. Дури се мачевме да го задржиме дишењето. Чунот пловеше брзо во мртвата тишина. Ете го минавме задниот дел, а по две секунди се најдовме на стотина чекори од паробродот. Него сосема го снема во темнината. Ние бевме спасени!

Кога се оддалечивме на триста-четиристотини чекори, ние го видовме фенерот, кој светна како искра покрај вратата на собата. Разбравме дека тие го бараат чунот и дека беа паднати во ист таков очај, каков што му подготвуваа на Џим Тернер.

Џим завесла и ние запловивме. Сега за првпат почувствував жал за тие луѓе. Порано не чувствував такво нешто. Ужасно е дури и за убиец да се најде во таква положба. Ами ако јас самиот бев убиец? Дали би ми се допаднало такво нешто? Ете зошто му кажав на Џим:

- Штом ќе видиме светлина некаде на брегот, ќе го однесеме чунот таму во близината на такво место, каде што ти ќе можеш да се скриеш заедно со него. А јас ќе одам напред, ќе измислам некоја приказна и ќе им испратам човек, што ќе ги спаси. Многу позгодно е за тие разбојници да умрат на бесилка отколку да се удават.

Но планот не ми се исполни. Набргу зафати бура и тоа многу силна. Се истури дожд како од крбла. Наоколу никаде не се гледаше светлина. Сите жители длабоко спиеја. Ние пловевме надолу по реката, барајќи го сплавот. Најпосле дождот престана, но облаците не се распрснаа. Одвреме-навреме молњи го пресекуваа небото. И ете, на таква светлина ние видовме пред нас нешто црно како плива. Се пуштивме по него. Тоа беше нашиот сплав. Колку многу се израдувавме, кога се качивме пак на него...!

Одеднаш на десната страна се покажа светлина. Јас решив да појдам таму. Чунот беше натоварен со пљачките што разбојниците ги имаа земено од разбиениот пароброд. Ние ги ставивме во колибата на сплавот. Му заповедав на Џим да плови по водената струја, а кога ќе минеме два километри да запали оган и да не го гасне, додека не се вратам. После завеслав и се упатив кон светлината на брегот. Набргу се појави светлина уште на две три места на ритчето. Тоа беше селце. Јас запловив право кон светлината на брегот. Се приближив и видов дека е тоа фенер закачен на еден стап. Почнав со очите да го барам чуварот и набргу го пронајдов. Тој дремеше со главата на колената.

Лесно го турнав за рамото и почнав да плачам. Тој уплашен скокна. Но кога виде, дека има работа со меие, се проѕевна, се протегна и рече:

- Е, што има, момче? Што се случило?

- Тате... и мама... и сестра ми... - прозборев јас плачејќи.

- Не плачи! - рече тој. - Секој човек си има свои грижи. Ќе ти мине. Што се случило со нив?

- Тие... тие... но вие ли сте овдешен чувар?

- Да, - одговори самозадоволно тој. - Јас сум едновремено и капетан, и сопственик, и прв офицер, и чувар. Понекогаш сум и патник, и товар. Јас не сум богат како Џим Хорнбек. Затоа не можам да бидам галантен и великодушен и да ги растурам парите ваму-таму, како што ги растура тој. Но стопати сум му кажал, дека не би сакал да се менувам со него. Јас сум создаден за морнарски живот. Побргу би пошол во пеколот, отколку да живеам на два километра од реката или од градот, каде што никогаш ништо интересно не се случува...

Јас го прекинав:

- Тие сите се во тешка положба!...

- Но кои се „тие“?

- Тате, мама, сестра ми и госпоѓицата Хукер. Ако го земете сплавот и ако појдете таму...

- Каде таму? Каде се тие?

- На разбиениот пароброд.

- На каков пароброд?

- Па таму има само еден!

- На не се на „Валтер Скот“?

- Да, да...

- Господи! Па кој ѓавол ги однесе таму?

- Тие не отидоа таму нарочно...

- Сигурно не! Боже мој, па тие нема да се спасат, ако веднаш не се тргнат оттаму. Како се нашле во таква тешка положба?

- Многу просто. Госпоѓицата Хукер отишла в град...

- Да, да, во Бутс Лендинг, а вечерта тргнала со црнкињата на еден сплав, за да преноќева кај нејзината пријателка, госпоѓицата... како се викаше... ѝ го заборавив името. Одеднаш тие го изгубиле едното весло. Водената струја ги завртела и ги занесла надолу со задниот дел напред. Ги носела, ги носела, додека најпосле не се судриле со разбиениот пароброд. Човекот, кој управувал со сплавот, и црнкињата загинале, а госпоѓицата Хукер се фатила некако за паробродот и се качила на него. Еден час по стемнувањето, ние минавме таму со нашиот сплав. Некако беше толку темно, што не ги забележавме остатоците, додека не се судривме со нив! Подобро јас да се удавев.

- Се колнам во свети Горѓија дека тоа е најчудниот случај за кој досега сум слушнал! И што правевте таму на паробродот?

- Се разбира, почнавме да викаме за помош. Но на тоа место реката толку е широка, што никој не можеше да не чуе. Тогаш татко ми рече, дека некој од нас треба да отиде на брегот и да ни испрати помош. Од сите на паробродот само јас знаев да пливам. Затоа тргнав да си ја испробам среќата. Госпоѓицата Хукер ми рече да му се обратам на чичко ѝ, ако не најдам помош на брегот. Тој веднаш сè ќе нареди. Јас слегов на брегот на еден километар одовде и оттогаш непрестајно барам луѓе, што би ми помогнале. Сите луѓе ми откажаа изговарајќи се дека било вистинска лудост да се плива кон паробродот спроти водената струја во тоа бурно време. Тие ме праќаа да земам моторен чун. Ако сте согласни...

- Се колнам во Џексона дека сум готов да помогнам! Но кој ќе ми плати за трудот? Татко ти има ли пари?

- Ох, за тоа не грижете се! Госпоѓицата Хукер рече дека чичко ѝ Хорнбек...

- Ѓавол да го земе! Значи тој ѝ е чичко? Слушај, пиленце, појди ене таму кај онаа светлина. Оттаму сврти кон запад. Кога ќе изминеш четврт километар, ќе видиш една крчма. Кажи им да те одведат кај Џим Хорнбек. Ние со него после ќе се платиме. Само не забавај се по патот! Тој сигурно сака да се научи колку што може побрзо, што станало со внука му. Кажи му дека јас ќе ја спасам по секоја цена. Ајде, трчај, а јас за тоа време ќе ја запалам машината.

Јас почнав да трчам кон покажаната светлина. Но штом човекот се скри, се вратив назад, го најдов чунот, отпловив на околу триста метри спроти водената струја и се скрив со неа меѓу дрвените бараки. Јас не можев да се успокојам додека не видов со своите сопствени очи, како сплавот ќе отпатува. Како и да велите, јас се радував при помислата дека толку многу се грижам за тие разбојници. Многумина на мое место не би го направиле тоа. Жалосно е што вдовицата не знае за мојата постапка. Таа сигурно ќе ме пофали, зашто им помагам на тие злосторници. Јас добро забележав дека таа, па и сите добри луѓе што ѝ се познати, најмногу се интересираа за неранимајковците и злосторниците!

Малку подоцна видов дека по реката плови скелетот на разбиениот пароброд, како црн авет. По телото ми полазија студени морници... Го доближив чунот кон остатоците. Скелетот стоеше многу длабоко во водата. Уште една минута, и ниту едно суштество на него нема да остане живо!... Го заобиколив и почнав да викам. Никој не се јави. Ми беше мака за разбојниците... Но сосем малку...

Но еве и сплавот се приближи. Јас го насочив чунот кон средината на реката. Кога се убедив дека никој не може да ме види, ги оставив греблата и се обѕрнав. Многу беше интересно да се види како сплавот ќе го обиколува разбиениот пароброд и ќе ги бара остатоците на госпоѓицата Хукер. Капетанот сигурно си мисли дека многу му притребале на чичко ѝ Хорнбек. Но сплавот набргу престана да бара и се врати на брегот. Јас почнав силно да веслам и запловив колку што можев побрзо надолу по водената струја.

Ми се стори дека изминало многу време, пред да го забележам огнот на Џим. Кога го видов, ми се стори негдека далеку, далеку... Во тоа време почна да се разденува. Стасав кај Џим и веднаш запловивме кон едно островче, го скривме сплавот во врбјакот и го потонавме чунот. А самите се истегнавме над еден даб и заспавме како заклани.



14

КОГА СЕ РАЗБУДИВМЕ, почнавме да го разгледуваме грабежот што го украдоа разбојниците од разбиениот пароброд. Најдовме чевли, ќебиња, алишта, разни други пљачки, книги, двоглед и цели три кутии пури. Никогаш во животот не сме биле толку богати! Пурите беа првокласни. Целото попладне се тркалавме по шумата, зборувајќи и пушејќи. Освен тоа јас ги читав книгите. Воопшто, го минавме времето многу пријатно. Јас му раскажав на Џим сè што се случи на сплавот и на паробродот.

- Гледаш, тоа се викаат интересни доживувања! - му реков јас, свршувајќи го расказот.

- Подобро да немаме такви доживувања! Тие ми дојдоа до гуша! одговори тој.

Па си призна дека, кога сум тргнал кон собата во паробродот тој почнал да лази назад кон сплавот и дека штом не го нашол, одвај не умрел од страв. Веќе си мислел дека е готов. Навистина, како и да се врти, сè лошо излегувало. Ако остане на паробродот, ќе се удави, а ако не остане, ќе го испратат дома, за да ја добијат наградата, и тогаш госпоѓицата Вотсон секако ќе го продаде на Југ. И навистина, тој беше прав. Џим речиси секогаш беше во право. Чудно умна глава на еден црнец!

Јас многу му читав на Џим за краловите, за војводите, за грофовите. За тоа, како прекрасно се облекувале, како биле важни, како си викале „Ваше Величество“, „Ваша Милост“ и со разни други такви имиња, наместо да си викаат „господине“.

Џим ги ококори очите од вчудовиденост. Сето тоа многу го интересираше.

- Јас сум слушал само за еден - за стариот цар Соломон.

- За Соломон? - го поправив јас, па веднаш извика:

- Пст... Каков шум е тоа?

Ние излеговме исплашени од зад дабовите и почнавме да се обѕирнуваме. Но, тоа беше шум од тркало на пароброд. Некој пароброд свртуваше покрај нас. Ние се вративме назад.

- Кажи, Хак, Французите вака ли зборуваат, како што разговараме ние?

- Не, Џим, ти не би разбрал ниту еден нивен збор. Ниту еден, единствен.

- Чудно! А зошто?

- Не знам, но така е. Јас научив нешто од нивното брборење од книгата. Претстави си, доаѓа кај тебе човек и ти вели: „Пули ву Франзи“. Ти што ќе речеш на тоа, а?

- Ништо нема да му кажам, а само ќе му удрам една по тиквата... Се разбира, ако не е бел. Никако нема да му дозволам на еден црнец да се игра тука со мене...

- Ама си глупав! Па тука нема никакво играње! Тоа значи говориш ли француски?

- Зошто не го вели тоа човечки?

- Па точно така Французите говорат.

- Тоа е просто смешно! Не ми се слуша дури! Тука нема никаква смисла.

- Ех, каков си ти, Џим! размисли: мачката како нас ли говори?

- Не, не говори.

- Е, а кравата?

- И кравата не говори.

- А мачката говори ли како кравите, или кравата како мачките?

- Не... Па што од тоа?

- Сосем природно и нормално е дека тие двете говорат поинаку, секоја по свое, нели?

- Се разбира.

- Нели е сосем природно што кравата и мачката не говорат како нас?

- За тоа не треба ниту збор да стане.

- Добро! Зошто тогаш да не е природно и нормално, кога еден Француз не говори како нас? Ајде кажи ми!...

- Па мачката човек ли е Хак?

- Не.

- Тогаш таа зошто да говори човечки?... Исто така кравата не е ниту човек ниту мачка, нели?...

- Се разбира дека е така! - Значи, таа нема зошто да говори на странски јазик. А Французот човек ли е?

- Да.

- Добро! Тогаш зошто тој, по ѓаволите, не говори човечки? Ајде одговори ми на тоа!

Се убедив дека нема зошто да си ги трошам зборовите напразно. Невозможно беше да го научам црнецот да размислува. Затоа замолчев.



15

НИЕ ПРЕСМЕТАВМЕ дека по три ноќи ќе стигнеме во градот Каиро, што се наоѓа на јужната граница на Илиноис, таму каде што реката Охајо се влева во Мисисипи. Точно и таму сакавме да стигнеме. Таму сакавме да то продадеме сплавот, да се качиме на паробродот и побргу да стасаме во слободните држави, каде што повеќе не нè заплашуваа никакви непријатности.

Но втората ноќ падна густа магла. Решивме да запреме кај еден остров. Глупаво беше да патуваме во таква магла. Седнав во чунот и почнав да веслам напред, за да најдам место каде што би го врзал сплавот. Но на тоа место не најдов ниту едно здраво дрво. Наоколу имаше само ниски слаби бурјани. Го намотав јажето околу еден од нив, кој беше на самиот крај од брегот. Но тука водената струја беше многу брза. Сплавот помина покрај него со таква брзина, што го откорна од корен и го завлече по себеси. Густата магла паѓаше сè пониско и пониско. Јас бев толку разочаран и исплашен, што во првиот момент немав сила да се подмрднам. А во тоа време сплавот ми исчезна од глетката. На дваесет чекори ништо не се гледаше. Кога си дојдов на себеси јас скокнав во чунот, се пуштив кон задниот дел и се обидав да го терам чунот назад. Тој не мрдна, зашто заборавив да го одврзам. Тогаш станав и се обидов да го одврзам, но од возбуда рацете ми трепетеа, па долго време ми требаше за да го одврзам.

Првата работа ми беше да се спуштам по сплавот. Додека бев во поплиткото, сè одеше добро. Но тоа беше само околу шеесет чекори, не повеќе. Кога го минав плитакот, веднаш навлегов во густата бела магла, во која ништо не можеше да се разликува. Запловив без насока, како да бев слеп.

- Воопшто не можам да работат со веслата, - си помислив јас. - Ако пак веслам, можам да се удрам на брегот или на нешто друго. Ете зошто треба да седам мирно и да пловам без насока. А ужасно нешто е да се седи со скрстени раце во такво време.

Јас извикав и почнав да ослушнувам. Некаде во далечината слушнав слаби извикувања. Тоа малку ме ободри. Се упатив кон таа страна, ги начулив ушиите, за да слушнам повторно. Пак се разнесе вик, но забележав дека не одам натаму, а малку надесно. Следниот пат ми се стори дека одам налево од саканата насока. Така се вртев, без да излезам на прав пат.

Ми текна дека глупавиот Џим ќе направи многу добро, ако се сети да чука цело време на тенекија. Но тој не го направи тоа. Сепак смело завеслав. Но одеднаш слушнав викање зад мене. Убаво се наредив! Се гледаше дека некој друг вика, а не Џим.

Го оставив веслото. До мене пак долета вик. Сè уште зад мене, но веќе на друго место. Тој де се приближуваше, де го менуваше местото. А јас продолжував да извикувам. Одеднаш забележав дека се вика пак пред мене, и се уверив дека струјата го носи чунот со носот надолу. Значи сè е во ред. Се разбира, ако Џим се јавувал, а не некој друг. Во маглата гласовите не можеа да се разликуваат. Сè звучеше особено чудно и нејасно.

Викањето продолжи. По една минута дојдов на еден стрмен брег со нејасни силуети на високи дрвја. После завлегов во куп криви дрва, што ги носеше струјата со силна врева. За миг наокалу сè стана тивко и бело. Седев неподвижно и слушав како силно ми чука срцето. Ми се чинеше дека тоа чука по сто пати, пред да успеам да земам здив.

Немаше што да се прави! Разбрав во што се состои работата. Тој стрмен гребен беше остров, а Џим беше отишол од другата страна. Тоа воопшто не беше плитко, што може да се мине за десет минути. Не! на брегот растеше голема шума, како на вистински остров. Тој беше широк половина километар, а долг околу пет-шест.

Приближно околу четврт час седев неподвижно во чунот. Пловев надолу полека околу четири пет километри на час. Но тоа воопшто не се чувствува. Вие лежите како вкочанети над водата. А ако покрај вас мине гранка пловејќи, таа дури не се ни чувствува, зашто и самиот брзо пловите. Веднаш си помислив: „Ох, колку брзо плови таа гранка!“ Ако не верувате, колку тажно и мачно е на душата во таква магла, пробајте некогаш самите и ќе видите.

Уште половина час извикував одвреме-навреме. Најпосле одговорите почнаа да доаѓаат многу оддалеку. Се мачев да ги следам, но не можев. Веднаш се сетив дека сум навлегол во групата песочни островчиња. На неколку пати имаше потреба да го оттуркувам чунот колку што се може побргу од брегот, за да не заринкам на некое од нив. Од тоа заклучив дека сплавот постојано заринкува во брегот. Инаку би се одгласил многу подалеку и извиците не би се слушале. А тој пловеше малку побрзо од мене.

Малку по малку пак излегов на откриена река. Но повеќе не слушав никакви викови. Сигурно Џим се беше судрил со некое подводно дрво и се удавил... Јас бев многу изморен, легнав во дното на чунот и решив да се откажам од понатамошна борба со судбината. Се разбира, јас знаев дека не треба да спијам, но дремката ме совладуваше сè повеќе и повеќе.

Изгледаше дека сепак доста сум поспал, зашто, кога се разбудив, ѕвездите силно светеа на небото, маглата се беше распрснала и јас пловев со задниот дел напред. Од почетокот не можев да разберам каде сум. Но малку по малку почнав да си доаѓам на себеси. Тогаш ми се стори дека сето тоа сум го преживеал многу одамна, пред една недела.

Овдека реката беше многу, многу широка. Од двете страни растеше висока, густа шума, како вистински ѕид, до колку можев да видам на светлината од ѕвездите. Одеднаш пред мене забележав темна дамка. Го насочив чунот накај неа. Но кога стигнав таму, видов дека се тоа две дрва врзани заедно. Видов друга дамка и побрзав кон неа. Овој пат не се излагав: тоа беше сплавот.

Џим седеше со отпуштена на колената глава и длабоко спиеше. Десната рака му висеше над веслото. Другото весло беше се скршило, а сплавот беше покриен со лисја, со гранки и со кал. Сигурно и неговото патување не било лесно!

Јас се приближив, легнав на сплавот под носот на Џим, па почнав нарочно да се проѕевам и да се истегнувам, туркајќи го со рацете.

- Ех, Џим! Долго време ли сум спиел? Зошто не ме разбуди порано?

- Боже мој! Ти ли си Хак? Значи не си умрел, не си се удавил? Значи пак сме заедно? Тоа е толку убаво, што просто не можам да верувам, мил мој! Просто не можев да верувам! Дај да те погледнам убаво! Не, жив и здрав си! Сполај му на господа!

- Што ти е Џим? Да не си пијан?

- Пијан? Па каде би можел да се напијам?

- Зошто тогаш дрдориш глупости?

- Јас... дрдорам... глупости?

- Да, да! зборуваш дека сум се вратил како некаде да сум бил!

- Слушај, Хак, Хак Фин! Погледај ме право в очи! Не замина ли ти со чунот?

- Сум заминал? Воопшто не сум ниту мислел да заминувам! Па кај би можел да одам?

- Ех, Хак, тука има нешто нечисто. Јас ли сум тоа, или не сум? Каде се наоѓам?... Ете што сакам да знам!

- Мислам дека си овдека... Ние двајцата сме на сплавот. Ми се чини дека тоа е многу просто. Многу си глупав и неразбран, Џим!

- Навистина ли? Објасни ми, не отпатува ли ти со чунот за да го врзеш за некое дрво во плитакот?

- Не, не сум ни помислувал на такво нешто. Каков плитак? Ништо не разбирам.

- Како не разбираш? Па јажето нели се одврза, оставајќи те со чунот назад во маглата?

- Каква магла?

- Се разбира, оваа магла што не се крева цела ноќ. Ти нели извикуваше, јас нели извикував, додека двајцата не се загубивме меѓу островцата дотаму, што не знаеме каде се наоѓаме? А јас нели заринкав во цел ред песокливи островчиња и одвај не се удавив? Што ќе речеш, драги? Тоа не е ли така? Ајде, одговори?

- Знаеш ли, Џим, тоа, што го кажа, го надминува моето разбирање. Јас не сум видел ниту магла, ниту островчиња, ниту опасности. Со еден збор, ништо такво. Цела ноќ седев овдека, зборував со тебе, додека заспа ти. А пред десет минути, ми се чини, и јас заспав. А за тоа време ти не си можел да се напиеш, така што сето тоа си го сонувал.

- Бесмислица! Како сум можел да го сонувам сето тоа за десет минути?

- Си го сонувал, бидејќи ништо слично не се случувало.

- Но слушај, Хак, сето тоа ми е јасно како ден...

- Сеедно е, дали е јасно или не, ништо слично не се случило. Знам добро, бидејќи за цело време бев овдека...

Џим замолче и околу пет минути мислеше. И најпосле рече:

- Па, значи вистина е тоа, што го велиш, Хак... Сето тоа ми се причинило... Но да пропаднам в земја, ако некогаш сум сонувал почуден сон. Тој толку ме измачи, што дури и сега ме боли целото тело.

- Па што од тоа? Понекогаш се случуваат такви соништа. Во секој случај твојот сон е многу интересен. Раскажи ми го поподробно.

Џим почна да го раскажува сето, како што било. Но право да кажам, сепак малку ги украси доживувањата. После почна да го „толкува“ тој сон, бидејќи тој сигурно ни е испратен како предупредување. Првиот остров значи човек, што ни пожелува добро а водената струја - друг човек, кој се мачи да му попречи на првиот. Извикувањата се претскажувања и ако ние не се потрудиме да ги разбереме тие ќе ни донесат несреќа, наместо да ни испратат добро. Групата мали островчиња се грижи, што нè чекаат благодарение на разни лоши луѓе и неранимајковци. Но ако си останеме на зборот и ако не им обрнеме внимание, ние среќно ќе минеме и ќе влеземе во една широка, светла река, то ест во слободните држави. Тогаш ќе се ослободиме од сите зла и несреќи.

Откако се вратив на сплавот небото почна да се покрива со темни облаци. Но тоа набргу пак се разведри.

- Добро, досега ти сè протолкува одлично, - реков јас. - А ова што значи?

Притоа му ги покажав лисјата и ѓубрето, што го покриваа сплавот, а исто и скршеното весло. Сега сето тоа може одлично да се види.

Џим го погледна ѓубрето, после мене, после пак ѓубрето. Сонот толку многу го беше опфатил црнецот, што тој долго време не можеше да се раздели од него. Но кога си дојде на себеси и кога разбра, во што се состои работата, тој вчудовидено ме погледна и ми рече, без и дури и да се насмевне:

- Ти сакаш да знаеш, што значи тоа?... Добро, ќе ти кажам. Кога капнав од замор, зарипнав од викање и најпосле заспав, срцето ми се кинеше за тебе. Мене ми беше сеедно, што ќе стане со мене и со сплавот. Кога се разбудив и кога видов дека си се вратил здрав и жив, толку се израдував, што на очите ми се појавија солзи. Ми се чини дека би можел да паднам пред тебе на колена и да ти ги бакнувам нозете!... А ти во тоа време само мислеше како да се подбиваш со стариот Џим и да ја сфати лагата за вистина! Еве што значи тоа ѓубре ако сакаш да знаеш: ѓубрето е калта, што луѓето се готови да ја фрлат врз своите пријатели, за да ги збунат и да ги уништат...

Тој тивко стана и отиде во колибата, без да прозбори ниту збор повеќе. Но и тоа беше достатно!... Јас толку се засрамив од себеси, што самиот бев готов да му ги бакнувам нозете, само да можам да ги повлечам моите зборови.

Дури по четврт час се решив да појдам во колибата и спокојно да побарам прошка од црнецот. Но јас тоа го направив и никогаш нема да се покајам за мојата постапка. Потоа престанав да се шегувам со него. Па и поранешната шега никогаш не би ја направил да знаев дека таа толку силно ќе го навреди.



16

НЕ СПИЕВМЕ речиси цел ден, а вечерта тргнавме на пат по еден долг - многу долг сплав, кој личеше на цела редица сплавови, врзани заедно. На двата краја имаше по четири весла, така што, според нашата сметка, на него имаше најмалку четириесет души. На сплавот имаше направено пет огромни колиби, на големо растојание една од друга. Во средината гореше силен оган, а по краиштата стрчеа високи стапови со знамиња. Воопшто, сплавот имаше необично прекрасна глетка. Голема среќа е да служиш на таков сплав.

Ноќта беше задушлива. Облаци го покриваа небото. На тоа место реката беше многу широка, а по бреговите се издигаше како ѕид густата шума. Ние зборувавме меѓу себе за Каиро и се прашавме, дали ќе го препознаеме, кога ќе се приближиме до него. Јас претполагав дека нема да го познаеме. Расправаат дека таму имало само дванаесетина куќи, не повеќе. А ако таму нема светло, на никој начин нема да се сетиме дека пловиме покрај тој град. Џим одговори, дека на тоа место се слеваат две големи реки. Токму тоа ќе ни го покаже Каиро. Но јас реков дека можеме да се излажеме, да помислиме дека завртуваме покрај остров, и пак да влеземе во истата река по која пловевме. Тоа малку го збуни Џим. Па и мене исто. Целата работа се состоеше во тоа: како треба да постапиме? Јас предложив да весламе кон брегот, штом ќе видиме оган, и да му кажеме на првиот што ќе го сретнеме дека татко ми доаѓа зад нас со чун, дека тој е нов во трговијата и дека сака да знае, далеку ли е одовде Каиро. Џим рече дека таа мисла е убава. Ние запушивме и почнавме да чекаме.

Сега немаше воопшто што да правиме. Ни остануваше само да го гледаме внимателно левиот брег за да не го испуштиме некако градот. Џим ме уверуваше дека тој сигурно ќе го познае оддалеку, зашто во тој миг ќе стане слободен човек. Но, ако го испушти, ќе остане и натаму роб и ќе изгуби секаква надеж за да се ослободи. Затоа тој секој миг скокаше и викаше:

- Гледај! Ене го!

Но секој пат се лажеше. Но тоа беше или заскитана светлина, или светулка. Џим пак седнуваше на местото и продолжуваше да гледа. Само при помислата дека е блиску до слободата, се тресеше како да има треска. Право да си кажам, кога го слушав, јас исто така се тресев. А кој беше виновен за тоа? Се разбира, јас! Тоа никако не можеше да ми излезе од глава. Право да си кажам, совеста почна многу силно да ме мачи. Најпосле таа мисла толку почна да ме придружува што не можев да стојам спокојно на местото. Порано се задлабочував во тоа што го правев. Но сега очите ми се отворија. Совеста почна да ме мачи посилно. Сè беше напразно, колку и да се убедував дека за ништо не сум виновен и дека не сум го натерал Џим да избега од неговата господарка, секогаш совеста ми се возбудуваше и ми велеше: „Но ти знаеше дека тој избегал! Ти можеше да слезеш до брегот и да го предадеш“. Тоа беше точно, тоа никако не можев да го порекнам. Совеста продолжуваше да ми шепоти: „Што ти сторила кутрата госпоѓица Вотсон, па допушти црнецот да ѝ избега пред твоите очи, без да кажеш збор? Што лошо ти направила таа кутра бабичка, па можеше да постапиш со неа толку подмолно? Таа те учеше да читаш и да пишуваш, те учеше убаво да се однесуваш, сепак се мачеше да ти направи добро! Со што згрешила таа пред тебе?“

Јас се почувствував толку подмолен, толку несреќен, што ми се сакаше да умрам... Се шетав наваму-натаму по сплавот и викав како уличник. А Џим исто така беше неспокоен. Ние двајцата не можевме да најдеме спокојство. Секој пат, кога потскокнуваше и викаше: „Ене го Каиро!“, тие зборови ме пронижуваа како со нож. Ми се чинеше дека на место би умрел, ако навистина беше Каиро.

Додека мислев, Џим непрестајно говореше. Тој расправаше дека штом ќе стане слободен, прва работа ќе му биде да печали пари, без да потроши ниту стотинка. А кога ќе спечали достатно, ќе ја откупи жена му, која била робинка во една соседна фарма. После ќе работат заедно за да си ги откупат двете деца. Ако пак господарот не се согласи да ги продаде, тие ќе поткупат некого што ќе ги открадне.

Морници ми лазеа по грбот кога ги слушав тие планови. Порано тој за ништо во светот не би смеел да зборува така. Гледај сега, каква промена стана со него, откога се почувствува речиси слободен! Право вели старата изрека: „Подај му на црнецот рака за да ти се качи на главата.“ Ете што значи мојата лекоумност! Пред мене стои црнец, на кого што речиси му помогнав да избега. И тој црнец изјавува дека мисли да ги украде неговите деца, што му припаѓаат на човек кој дури не го ни познавав и кој не ми направил никакво зло!

Ми беше многу непријатно да го слушам тоа од Џим. Тоа многу ме понижуваше пред себеси. Совеста почна да ме мачи сè посилно и посилно. Најпосле решив да ја успокојам, кога си реков: „Па добро, уште не е доцна! Штом ќе видам светлина, ќе слезам на брегот и ќе го предадам“. Од тоа ми стана малку полесно на душата. Се почувствував среќен, спокоен. Сите грижи ми се распрснаа. Почнав да гледам со четири очи дали не ќе видам на брегот оган. Најпосле огнот се покажа. Џим скокна и извика:

- Спасени сме Хак, спасени сме! Стани и радувај се! Еве го најпосле милото, старо Каиро! Го познав со срцето!

- Подобро ќе појдам таму со чунот и ќе го видам Џим. Можеби се лажеш...

Тој брзо го приготви чунот, го посла на дното неговото старо палто за да ми биде помеко, и ми го додаде веслото. Додека се оддалечував од сплавот, тој извика:

- Набргу, набргу ќе бидам весел и среќен и на сите ќе им раскажам дека е тоа дело на Хак. Сега сум слободен човек, но ако не беше Хак, тоа никогаш немаше да стане. Сето Хак го направи... Џим никогаш нема да го заборави тоа Хак! Ти си мојот најдобар пријател. Таков никогаш ни сум имал. Ти си му сега единствениот пријател на стариот Џим!

Јас ревносно веслав, горејќи од нетрпение да го предадам. Но кога ги слушнав тие зборови, срцето ми се свитка и сета моја решителност исчезна. Почнав да веслам побавно и веќе не знаев дали да се радувам, што одам, или не. А Џим продолжуваше:

- Оди само, стар пријателу Хак. Ти си единствениот бел човек што го исполни ветувањето пред Џим.

Ми беше навистина тешко. Но јас си реков: „Така треба да постапам инаку не може!“ Точно во тој миг видов дека кон мене плови еден чун. Во него седеа двајца мажи со пушки. Јас застанав. Тие исто така застанаа. Едниот од нив праша:

- Што е она таму во далечината?

- Сплав, - одговорив јас.

- Ти оттаму ли доаѓаш?

- Да, господине.

- Има ли на сплавот луѓе?

- Само еден човек, господине...

- Ноќеска избегаа петмина црнци од плантажите на соседниот брег. Човекот на сплавот бел ли е или црн?

Јас не одговорив веднаш. Јазикот ми се здрви. Две три секунди се мачев да го исполнам решението, што го зедов на сплавот, но немав достатно смелост. Во последниот миг станав пострашлив од зајак. Кога забележав, дека ослабувам, јас престанав дури и да се борам со себе си и одговорив:

- Бел е...

- Чекај, ние сами ќе појдеме да видиме.

- Ох, колку ме израдувавте - реков јас. - Таму е тате и се надевам дека вие ќе ми помогнете да го довлечкам сплавот до брегот, каде што се гледа светлината. Тој е болен, и мама е болна, и Мери Ана исто така...

- Ох, ѓоволот да го земе! - ние немаме време, момче. Но сепак ќе гледаме да му помогнеме на татко ти. Земи го веслото.

Тие почнаа да веслаат. Откога изминавме неколку метри јас додадов:

- Колку ќе ви биде благодарен татко ми господо!... Сите, што ги викав да го потераат сплавот на брегот, бегаа веднаш од мене. А јас сам не можам да го направам тоа.

- Тоа не е убаво. А кажи ни, момче, од што е болен татко ти?

- Од што е болен?... Како да ви кажам?... Просто од една лесна болест...

Тие престанаа да веслат. Сплавот беше веќе наблизу.

- Момче, ти лажеш, - рече едниот од нив. - Кажи ни ја вистината. Што му е на татко ти? Одговарај, инаку ќе биде полошо!...

- Ќе ви кажам, господине, ќи ви ја кажам вистината. Само не оставајте нè, ве молам! Знаете ли што, господа? Јас ќе одам напред и ќе ви го фрлам јажето. Во таков случај нема зошто да се приближувате и нема зошто да се изложувате на никаква опасност. Само, ви се молам, не откажувајте!

- Веслај назад, Џон! Веслај назад! - извика тој, што зборуваше со мене. Мојот чун веднаш се оддалечи на неколку чекори. - Оди подалеку од нас, момче, подалеку! Ѓаволот нека го земе, ветрот ни донесол зараза! Татко ти сигурно е болен од големи сипаници и ти одлично го знаеш тоа! Зошто не го кажа порано! Или сакаш да ја рашириш заразата по целата околина?

- Што да правам? - одговорив јас, давејќи се во солзи. - Во почетокот на сите им ја кажував вистината, а тие веднаш бегаа и нè оставаа.

- Кутрото момче, ти секако имаш право! Нам ни е многу жал за тебе, но сепак немаме желба да се заразиме. Слушај што ќе ти речам: не обидувај се да слегуваш овдека на брегот, зашто ќе го скршиш чунот и сплавот. Те советуваме да се спуштиш уште на дваесет милји подолу. Таму ќе видиш еден град на левиот брег на реката. Тогаш веќе ќе биде темно. И кога ќе побараш помош, кажи им дека болните лежат од треска. Не биди глупав и не оставај ги луѓето да се сетат во што е работата. Ние ти даваме добар совет, а ти од своја страна биди добро момче и однеси го сплавот на дваесет километри одовде. Ти нема зошто да слегуваш таму кај онаа светлина. Тоа е всушност шумски дворец. Сигурно татко ти е беден и сега е во лоша состојба, нели? Гледај, јас ќе ставам дваесет долари на оваа штица, а ти земи ги, кога штицата ќи мине покрај тебе. Жал ми е да те оставам без помош. Но што да се прави! Со заразата не се прави шега!

- Чекај, Паркер, - извика другиот човек, - еве уште дваесет долари од мене. Збогум, момче! Направи, како што ти рече господин Паркер, и сè ќе биде добро!

- Така е, дете, збогум, збогум. Негдека ако видиш избегани црнци, викни луѓе да ги уловат. Со тоа ќе спечалиш добри пари.

- Збогум, господине, - реков јас. - Бидете сигурни дека нема да испуштам ниту еден избеган црнец!

Тие брзо отпловија назад кон брегот, а јас се вратив на сплавот. На душата ми беше тешко и срамно. Сознавав дека постапив лошо. Па и воопшто бескорисно беше да се мачам за да постапам добро. Човек, кој од малечок не е научен да постапува добро, ќе се отстрани од правиот пат при првиот случај без поткрепа, што би му помогнала против искушението. Но да претпоставиме, да постапев, како што треба, да го предадев Џим. Полесно ли ќе ми беше на душата отсега. Не, исто така тешко ќе ми беше. Тогаш каква полза има да се мачам за да правам добро, штом на крај краишта пак ќе ми биде тешко? Јас сосем се збунив и не можев да најдам задоволувачки одговор на тоа прашање. Затоа решив јас да не си ја чукам главата, а да постапувам секогаш така, како што ќе ми биде поарно на мене самиот.

Погледнав во колибата. Џим го немаше таму. Се обѕирнав. Никаде не го видов.

- Џим! - извикав јас.

- Тука сум, Хак. Што има, си отидоа ли?... Не зборувај толку силно!... Тој стоеше во водата под крмата и само носот му се гледаше. Јас го успокоив, кога му реков дека чунот на непознатите повеќе не се гледа.

- Јас го слушнав целиот ваш разговор и се гнурнав во водата. Ако случајно дојдеа на сплавот, ќе отпливав до брегот, а после пак ќе се вратев. Прекрасно ги изигра Хак! Мајсторски постапи! Ти благодарам, дете мое, што го спаси стариот Џим. И Џим никогаш нема да го заборави тоа додека е жив!

Почнавме да зборуваме за парите. Тоа не беше лоша печалба. На секого му се паднаа по дваесет долари. Џим рече дека сега ќе се качи на пароброд и дека тие пари ќе ни стасаат за долго време во слободните држави. А пак одењето на дваесет километри со сплав е сосем мала работа!

На разденување ние застанавме на брегот. Џим се погрижи за да го скрие сплавот. После цел ден ги врзуваше пљачките во бовчи за да бидеме секој миг готови за напуштање на сплавот. Следната ноќ околу десет часот ги видовме светлините на гратчето што лежеше од левата страна на завојот на реката.

Отпловив со чунот за да се распрашам за тоа гратче. Набргу видов еден голем чун. Во него седеше еден човек и ловеше риба со мрежа. Се приближив до него и го прашав:

- Можете ли да ми кажете, господине, дали е тоа градот Каиро?

- Каиро ... Воопшто не... Види колку си глупав!

- Кој град е тоа, господине?

- Ако сакаш да знаеш појди и самиот прашај! А пак ако продолжуваш да се мавташ тука така ќе те натепам, што долго време ќе ме паметиш!

Јас се вратив на сплавот. Џим многу се разочара. Но јас го успокоив, велејќи му, дека е тоа мала работа и дека следниот град сигурно ќе биде Каиро.

В зори минавме покрај едно друго гратче. Јас пак сакав да појдам и да прашам. Но околината беше висока. Не заслужуваше да прашам. Џим рече дека околината на Каиро е рамна. Тоа го имав заборавено. Ние застанавме да го минеме денот на едно островче, многу блиску до левиот брег. Јас почнав да претчувствувам нешто лошо. Џим исто.

- Можеби сме го минале Каиро онаа ноќ, кога имаше густа магла, - реков јас.

- Подобро да не зборуваме за тоа Хак. Нам, на сиромашните црнци, не ни оди. Јас бев уверен дека историјата со змиската кожа нема да се заврши толку лесно!...

- Би сакал никогаш во животот да не ја видев таа проклета кожа, Џим!

- Ти не си виновен, Хак. Не си знаел. Престани да се секираш!

Кога се раздени, пред нас се покажаа чистите и светли води на Охајо. Невозможно беше да се излажеме. На ти го Каиро! Сега сè е изгубено!

Долго време зборувавме за тоа. Да тераме кон брегот - не оди. Да се вратиме назад по водената струја - не можеме. Ни остануваше само да чекаме. Додека да се стемни, па да се вратиме назад со чунот...

Цел ден спиевме за да се одмориме и за да бидеме свежи за работата што не чекаше. Но вечерта кога се вративме кај сплавот, видовме дека чунот го нема. Неколку минути не проговоривме ниту збор. Па и немаше што да зборуваме. Ние двајцата знаевме дека е тоа работа на проклетата змиска кожа. Каква полза имаше да зборуваме? Само можевме да си навлечеме нова несреќа, ако викавме спроти судбината. Подобро беше да молчиме!

Но најполсе почнавме да се советуваме што да правиме. Ни остануваше само едно: да го продолжиме патот со сплавот, додека да ни се укаже случај да купиме чун и со него да се вратиме назад. Ние не се решивме да земеме на заем чун, како што правеше татко ми, бидејќи за тоа ќе не гонеа.

И ете, кога се стемни, ние го продолживме патот со сплавот.

Ако некој и сега не верува, колку е опасно да се фаќа змиска кожа (откако ги претрпевме сите тие несреќи), нека прочита, што ни се случи понатаму!

Обично чун може да се купи покрај сплавовите што стојат до брегот. Но ние не сретнавме никакви сплавови и препловивме на тој начин три или повеќе часа. Ноќта беше облачна, маглива. Полоша не можеше да биде. Силуетите на бреговите не можеа да се видат и на извесно растојание предметите се слеваа еден во друг. Беше доцна. Наоколу владееше штама. Одеднаш слушнавме татнеж на пароброд, кој одеше нагоре по водената струја. Го запаливме фенерот надевајќи се дека ќе го видат.

Ние ги слушнавме шумовите на тркалата, но не можевме да го видиме паробродот, додека тој сосем не се приближи. Тој одеше право кон нас. Често пати кормиларите нарочно го прават тоа, како да сакаат да испитаат колку блиску можат да минат покрај сплавот, без да го зафатат. Понекогаш дури тркалото искорнува по некоја штица. Тогаш кормиларот си ја подаде главата и пачна да се смее, вообразувајќи си дека е тоа многу мило. Паробродот се приближуваше кон нас сè повеќе и повеќе. Ние мислевме дека само ќе нè закачи и ќе мине. Но тој, како што изгаедаше, не мислеше да се отстранува.

Паробродот беше голем, одеше брзо и личеше на црн облак, ишарен со светли точки. Одеднаш тој се појави целиот огромен, страшен, со редица широко отворени врати, кои светеа како огнени заби. Неговиот огромен клун и посматрачницата како да нè поклопија. Над нас се дигна голема врева, заѕвонија ѕвонците, за да застанат машините, пиштеа свирки, парата шуштеше... Џим скокна во водата од едната страна, а јас од другата - и паробродот силно мина по средината на сплавот...

Се нурнав длабоко и се обидов да го допрам дното, бидејќи над мене требаше да мине големото тркало. Се разбира, сакав да му направам колку што се може повеќе место! Јас секогаш можам да останам под вода една минута. Но овој пат, ми се чини, останав една минута и половина. После брзо излегов на површината, бидејќи чувствував дека се задушувам. Ја испуштив водата од ноздрите и длабоко зедов воздух. Се разбира, паробродот веднаш продолжи да се движи. Зошто ги интересираа сплавовите и патниците на нив? Паробродрт зашуште нагоре по реката и се скри во густата магла.

Десетина пати викав по Џим, но не добив никакрв одговор. Тогаш се фатив за една штица што пловеше крај мене, и се упатив кон брегот. По долги усилби стигнав до брегот. Густата магла не позволуваше ништо да се види. Околу четврт час одев по камења. Одеднаш видов пред себе една голема, стара дрвена куќа. Сакав бесшумно да минам покрај неа, но во тој миг врз мене се спуштија со виење и лаење цела глутница кучиња. Не можев да направам ниту еден чекор. По неволја требаше да останам. Какви луѓе живееја во таа ќуќа? Какви доживувања уште ме чекаа?



17

ПО ПОЛОВИНА МИНУТА некој го отвори прозорецот и извика, без да ја подава главата:

- Пст! Тивко! Кој е таму?

- Јас.

- Кој си ти?

- Џорџ Џексон, господине.

- Што бараш овдека?

- Ништо не барам, господине. Сакав само да минам покрај куќата, но кучињата не ме пуштаат.

- Зошто се скиташ овдека толку доцна?

- Воопшто не се скитам, господине, а паднав од паробродот во вода.

- А, така значи? Ех дајте светлина! Како рече, дека се викаш?

- Џорџ Џексон, господине. Јас сум уште мал.

- Слушај, ако ја кажуваш вистината, нема од што да се плашиш. Тука никој нема ништо да ти прави. Само не мрдај се од местото! Стој сосем мирно! Еј, разбудете ги Том, Боб... и дајте ги пушките! Џорџ Џексон, има ли уште некој со тебе?

- Не, господине, сам сум.

Слушнав, како во куќата се крена голема врева. Запалија свеќа. Но човекот извика:

- Тргни ја свеќата, Бетси! Види колку си глупава!... Стави ја свеќата на подот зад вратата! Боб, Том готови ли сте? Застанете на местата!

- Слушаме, господару!

- Џорџ Џексон, ги познаваш ли Шепертсоновци?

- Не, господине, никогаш дури не сум слушнал за нив...

- Кој знае? Можеби лажеш. Излези напред Џорџ Џексон! Но не брзај! Оди полека! Ако има некој со тебе, нека не се крие, зашто ќе пукаме. Сега ела!... Полека! Турни ја сам вратата, но само толку, колку за да се провлечеш, слушаш ли?

Јас се приближив полека, чекор по чекор. Наоколу владееше мртва тишина. Слушав само, како силно ми чукаше срцето. Кучињата исто замолкнаа и тргнаа по мене. Кога стасав до скалата, што имаше само три скалила, слушнав како ја отклучуваа вратата. Ја фатив дршката, ја турнав лесно вратата, после уште малку, додека некој однатре рече: „Доста! Провлечи ја главата“.

Направив како што ми рекоа. Но, да си признам, се плашев да не ми ја симнат главата од раменици!... Свеќата стоеше на подот. Сите ги имаа насочено очите во мене. Јас исто така не го симнував погледот од нив. Тоа траеше околу четврт минута. Тука се беа насобрале сите жители на куќата. Тројца возрасни луѓе држеа пушки, насочени право кон мене, што многу ме исплаши. Најстариот од нив беше белокос старец на околу шеесет години, а другите двајца имаа околу триесет години. Тројцата беа крупни, здрави и многу убави мажи. Крај нив стоеше мила бабичка со сиви коси. А зад неа две млади момчиња, кои не можев убаво да ги разгледам.

- Ми се чини, дека сега сè е во ред, - рече старецот. - Влези!

Штом влегов стариот господин ја заклучи вратата, па им нареди на младите луѓе да тргнат со пушките по него. Сите влеговме во една голема сала, каде што имаше послан нов килим со разни цветови, и седнавме подалеку од прозорците. Тие ја приближија до мене свеќата, ме разгледаа од глава до петици и во еден глас извикаа:

- Не, тој не е од Шепертсоновци! Во него нема ништо шепертсоновско.

Тогаш старецот рече дека сигурно нема да се навредувам ако видат дали немам оружје. Тоа сакале да го направат ете така за поголема сигурност. Тој Дури не ми побара во џебовите, а само ги пипна однадвор и рече, дека сè е во ред. Сега можам да се расположам кај нив, како дома, и да им ја раскажам својата историја. Но старицата го прекина:

- Па, Сауле, што зборуваш! Кутрото момче е изводенето до коски! А можеби е и гладно.

- Да, да, имаш право, Речал. Јас воошлто заборавив.

- Бетси, - ѝ рече на црнкињата, - трчај брзо и разбуди го Бак и кажете му... Но еве го доаѓа!... Бак, земи го кај тебе малиот гостин, слечи му ги водените алишта и облечи го во суви!

Бак изгледаше мој врсник. Немаше повеќе од четиринаесет години. Но беше повисок и имаше пошироки раменици. Беше само по кошула и со разбушавена коса. Во десната рака имаше пушка а со левата, свиткана во тупаница, си ги триеше сонливите очи.

- А каде се Шепертсоновци?

Му објаснија дека тоа било лажливо вознемирување.

- Само нека се обидат да дојдат, - рече тој. - Како пилиња ќе ги отепам!

Сите се насмеаја, а Боб рече:

- Еј, Бак, ти многу задоцни. Ако дојдеа, досега ќе ни ја видеа работата.

- Зошто никој не дојде да ме викне? Тоа не е убаво. Вие постојано ме држите настрана и не ми дозволувате да се истакнам!

- Не вознемирувај се, дете мое! - рече старецот - Ќе се истакнеш кога ќе ти дојде времето. А сега оди и исполни го она што ти го порача мајка ти!

Бак ме однесе горе во неговата соба, па ми даде кошула од грубо платно, палто и панталони. Додека се облекував, ме праша, како се викам. Но пред да му одговорам, почна да ми раскажува за синкаво црната чавка и за малото зајаче, што ги уловил пред три дена во шумата. После одеднаш ме праша, каде се наоѓал Мојсие, кога се угаснала свеќата. Јас, се разбира, не знаев. Порано никогаш не сум слушал за тоа.

- Погоди! - настојуваше Бак.

- Како можам да погодам, кога никогаш не сум слушал за тоа?

- Пробај да погодиш! Тоа е многу лесно.

- А каква била таа свеќа? - прашав јас.

- Тоа не е важно. Свеќа како свеќа.

- Право да ти кажам не знам, каде се наоѓал. Кажи ти самиот каде!

- Се рзабира, во темнина! Ете каде!

- Добро, но штом знаеш, каде се наоѓал, зошто ме прашаш?

- Ех ама си глупак!

- Не разбираш ли дека е тоа гатанка?... А сега кажи ми, долго време ли ќе седиш овдека? Ајде остани засекогаш! Многу весело ќе биде! Сега немаме училиште. Имаш ли ти куче? А јас имам. Тоа знае да плива и да донесува сè што ќе му фрлаш во водата. А ти љубиш ли да се чешлаш во недела и да правиш разни други такви глупости? Јас многу мразам, но мајка ми секогаш ме тера. Ѓаволот да ги земе тие проклети панталони! Еве пак ќе треба да ги обујам. А пак е многу жешко... Готов ли си? Ајде да одиме тогаш, драги!

Долу ни приготвија вечера: 'ржан леб, студено месо, маст и млеко. Јас никогаш во животот не сум јадел нешто повкусно. Бак, мајка му и сите други, не сметајќи ги младите момчиња пушеа со глинени лулиња. Сите пушеа и зборуваа, а јас јадев и исто така зборував. Девојчињата седеа со распуштени коси и по ношници. Ме прашаа за разни работи. Јас им раскажав, како татко, мама, јас и целото семејство сме живееле на една малечка фарма во далечниот Арканзас; како сестра ми Мери-Ана избегала и се омажила, а потоа ништо не сме слушнале за неа; како Бил отишол да ја бара и исто така не се вратил; како браќа ми Том и Морт умреле. Тогаш сме останале само јас и татко ми. Но и тој одвај бил жив од жалост.

- Откако умре и татко ми - ја завршив прикаската, - јас собрав сè што беше останато, зашто чифлигот не беше наш. После се качив на еден пароброд, кој одеше нагоре по реката. Но, без да сакам паднав во водата. И на таков начин дојдов овдека.

Старецот рече дека можам да живеам кај нив колку што сакам. Во тоа време почна да се стемнува. Сите отидоа да спијат. Јас легнав заедно со Бак. Кога утредента се разбудив, за најголем мој ужас се убедив дека сум си го заборавил името. Цел час лежев, мачејќи се да се сетам. Најпосле Бак се разбуди и јас го прашав:

-Знаеш ли да читаш и да пишуваш, Бак?

- Се разбира дека знам!

- Се обложувам дека не можеш да го напишеш моето име...

- О, ќе го напишам како ништо...

- Ајде обиди се, де!

- Џ-о-р-џ Џек-сон.

- Браво! Јас мислев, дека на никој начин немада можеш. Тоа е доста мачно име. Секој не може да го напише.

Се помачив да го запаметам. Ако ме прашаше некој како се викам, требаше да му го кажам без запинање како да сум навикнал на тоа име.

Семејството, каде што бев попаднат, беше многу мило и живееше во прекрасна куќа. Во општата сала немаше кревет, како што е обично во градските куќи. Таму имаше камин со еден многу убав часовник. На средината од собата се наоѓаше маса, на која имаше ставено кошница со вештачки плодови и со многу книги. По ѕидиштата висеа слики. Некои од нив ги имаше насликано со молив покојната ќерка на домаќините. И претставете си ги цртала, кога имала петнаесет години!

Такви слики никогаш уште не сум видел! Тие беа многу потемни, отколку што обично се цртаат, и преставуваа сè тажни нешта. Сите домашни многу жалеа, што сликарката им умрела, бидејќи таа мислела да нацрта уште многу, многу други слики. Но ми се чини дека со тоа настроение нејзе ќе ѝ биде повесело во гробот. Раскажуваат дека кога се разболела, таа ја започнала најубавата слика и постојано се молела за да не умре, додека не ја доврши таа прекрасна творба. Но сепак не успеала да ја доврши. Таа слика претставуваше млада девојка во долг бел фустан, која стои на самиот крај од еден мост, како да се подготвува да скокне во водата. Косата ѝ беше распуштена. Очите ѝ гледаа во месечината и од нив капеа солзи. Две раце беа скретени на градите, две беа дигнати горе кон месечината, а други две висеа надолу. Сето тоа го направила, за да види која положба е најубава, а потоа ќе ги избришела излишните раце. Но, како што реков, таа умрела, пред да ја заврши. Таа слика ја имаа закачено во собата нејзина над креветот и секоја година на нејзиниот роденден ја украсувале со цвеќиња. През другото време на годината таа слика стоеше покриена со мало перденце. Девојчето на сликата имаше кротко, мило лице но многуте раце го правеа да личи на пајак.

Покојната Емелина имала албум, во кој лепела исечоци од некролози и разни случаи на тешки маки. После по нив таа составувала стихови. Тие стихови беа многу убави. На пример, таа напишала една стихотворба, долга две странички, за едно момче, на име Стивен Даулинг Боц. Тоа момче во свое време паднало во еден бунар и се удавило. Прекрасни стихотворби!

Дали од болест Стивен
умре толку млад?
Срцата ни се стегаат
од мака и од жал.

Не, друга беше судбината
на Стивен Даулинг Боц.
Ги проникна тага срцата,
но тој беше сосема здрав.

Ни кашлица преку зима,
ни краста во летни дни;
Младоста на Стивен Даулинг Боц
тие од нас не ја одзедоа.

Не го ниту опфатија
вознемирувања од љубов.
Не го болеше стомакот
за целиот негов живот.

Не. Слушајте и плачете.
Додека ја раскажувам судбината пуста:
младиот Стивен во вир падна
и му рече збогум на светот.

Се правело сè што се можело
на младиот здивот да му го повратат,
но залудно! Сè веќе доцна било -
душата веќе летнала
во добрината на царството вечно.

Ако на четиринаесет години Емелина Гренџерфорд знаела да пишува такви стихови, можете да си претставите, какви би сочинувала подоцна! Бак расправаше дека таа многу лесно ги пишувала. Дури не си ни мислела.

Ќе напишела еден ред и ако не најдела веднаш рима го пречкртувала и почнувала друг. И така продолжувала бескрајно. Ѝ било сеедно за што пишува. За сè сочинувала, што да ѝ дадат, само да било нешто тажно. Секој пат, кога некој ќе умрел, маж, жена или дете - таа секогаш донесувала „подарок“, пред уште да истине умрениот. Таа го нарекувала тоа „подароци“. Нејзините соседи така велеле: најнапред оди докторот, после Емелина, а по неа гробарите. Само еднаш гробарот успеал да ја превари Емелина. Тогаш таа не можела да најде рима за презимето на умрениот, што се викал Вислер. Од тоа време таа одеднаш се изменила, не се жалела на никаква болест, се стопила како свеќа и умрела. Кутрата!

Јас често влегував во нејзината соба, го вадев нејзиниот стар албум, го читав и дури жалев за умреното девојче. Воопшто, јас го сакав целото тоа семејство, дури и умрените. Додека била жива, бедната Емелина составувала стихотворби за сите умрени. Сега ми се чинеше несправедливо, зошто никој не напишал за неа ниту ред откако умрела. Се помачив и самиот да измислам два три стиха, но ништо не излезе. Домашните редовно ја чистеа и ја подредуваа собата на Емелина. Бабата сама се грижеше за тоа, иако имаа многу црнци како послуга. Таа таму го читаше обично Светото писмо.

Тука имаше две куќи. Меѓу нив се наоѓаше голема, отворена галерија со покрив и под. Понекогаш на пладне, кога беше многу жешко, ја изнесуваа таму масата. Не знам дали има поубава куќа од таа! А пак колку вкусно беше јадењето! ... Никогаш досега во својот живот не сум живеел толку славно.



18

КАКО ШТО ГЛЕДАТЕ, полковникот, Гренџерфорд беше вистински џентлемен, џентлемен од глава до петици. Целото негово семејство личеше на него. Тој произлегуваше, како што се вели, од благородничко потекло. А тоа треба да се цени кај човекот исто така како и кај коњите, ми велеше често вдовицата Даглас. А за неа никој нема да каже дека не е прва благородничка во нашиот град. Татко ми исто така секогаш ја признаваше важноста на благородничкото потекло, иако во него немаше ниту капка благородничко. Полковникот беше многу висок и слаб. Цветот на лицето му беше црно-блед, без ниту малку црвенило. Имаше високо чело и црна како катран коса. Тој беше добар човек. Но кога ќе се налутеше, фрлаше такви страшни погледи, што по една недела не можеа да се заборават.

Боб беше поголем, а Том помал. И двајцата беа крупни, убави мажи со темни лица, со црна коса и црни очи.

По нив беше госпоѓицата Шарлота. Таа беше висока, горделива, дваесет и пет годшпна девојка, добра како ангел, додека не ја налутат. Но кога ќе се налутеше, фрлаше страшни погледи. Исто како татко ѝ. Таа беше убавица.

Убава беше и другата сестра. Госпоѓицата Софија, но сосем поинаку. Таа беше кротка и тивка, како гулапче. Беше пет години помала од сестра ѝ.

Секој член од семејството, дури и јас и Бак, имавме по еден црнец за лична услуга. Мојот црнец имаше многу слободно време, бидејќи јас не бев навикнат да се ползувам од туѓа услуга. За тоа пак црнецот на Бак беше цел ден на нозе.

Сега семејството се состоеше само од тие лица. Порано било поголемо, но изгубило три синови и една ќерка. Синовите биле убиени, а ќерката Емелина умрела.

Стариот полковник имаше неколку селски имоти. Трј имаше повеќе од сто души црнци. Понекогаш кај нас идеа гости од десетина до петнаесет километри далечина и остануваа по цели недели. Тогаш се правеа големи веселби.

Во околината живееше уште еден благороднички род. Тој се состоеше од пет-шест семејства и се викаше Шепертсон. Сите негови членови беа благородни, горди, богати и величествени, како Гренџерфордовци. Јас на неколку пати имав можност да видам некои од Шепертсоновци, кога излегував со нашите.

Еднаш јас и Бак отидовме на лов во шумата. По едно време чувме коњски топот. Токму во тој момент пресекувавме еден пат.

- Ела да се скриеме во шумата! Брзо, брзо! - ми шепна Бак.

Ние се скривме и почнавме да гледаме од зад дрвјата. Набргу на патот се појави еден убав, млад човек на коњ, кој јаваше во галоп. Тој слободно седеше на седлото горделиво и напнат. Пушката му лежеше пред него преку седлото. Јас го имав видено и порано. Тоа беше младиот Харни Шепертсон. Одеднаш над увото слушнав истрел и капата на Харни падна.

Тогаш младиот човек ја зеде пушката и го насочи коњот право кон тоа место, каде што се криевме. Ние, се разбира не го дочекавме, а почнавме да бегаме во шумата. Шумата не беше многу густа. Јас често погледнував наназад преку рамото и на два пати видов, како Харни нишани на Бак. После тој го заврте коњот назад и се оддалечи. Сигурно за да си ја земе капата. А ние продолживме да трчаме без да застанеме. Кога му го кажавме тоа на стариот полковник, очите му светнаа од задоволство. После лицето му се смири и тој кротко рече:

- Јас не љубам да се пука од зад дрвјата. Зошто не излезе на пат дете мое?

- Шепертсоновци никогаш не го прават тоа, татко! Тие секогаш гледаат да исползуваат најудобна позиција.

Госпоѓицата Шарлота гордо ја дигна главата, како кралица, кога Бак раскажуваше за тоа. Двајцата поголеми браќа имаа мрачен изглед, но не прозборија ниту збор. Госпоѓицата Софија страшно побледе, но црвенилото пак ѝ се врати, кога разбра дека младиот човек не е ранет.

Штом подоцна останавме сами со Бак во шумата, јас го прашав:

- Ти навистина ли сакаше да го убиеш, Бак?

- Се разбира дека сакав!

- Па што ти направил?

- Тој ли? Ништо.

- Тогаш зошто сакаше да го убиеш?

- Ете така, за ништо. Просто поради семејната крвна одмазда.

- Каква е таа крвна одмазда?

- Ти од небото ли си паднат, па не знаеш што значи семејна крвна одмазда.

- Никогаш не сум слушнал. Објасни ми.

- Добро, ќе ти објаснам. Еве што е тоа. На пример еден човек ќе се скара со друг човек и го убива. Тогаш брат му на убиениот по своја должност го убива убиецот. После другите браќа од двете страни се одмаздуваат еден со друг. Потоа се замешуваат и братучедите. Така малку по малку сите се убиваат и семејната крвна одмазда се свршува. Но тоа продолжува многу долго време. Понекогаш трае со години.

- А вашата семејна крвна одмазда одамна ли почнала, Бак?

- Многу одамна. Пред триесет години, а можеби и повеќе. Почнале да се расправаат за нешто, а после се суделе. Тој изгубил на суд, го убил оној, кој добил. Тоа е сосем нормално нешто. Секој на негово место би го направил истото.

- За што почнале да се караат, Бак? За земја ли?

- Не знам точно. Можеби за земја.

- А кој го убил прв противникот, Гренџерфорд или Шепертсон?

- Види какво прашање! Па од кај би знаел јас? Тоа се случило многу одамна.

- Никој ли не знае? - Се разбира, татко ми и некои други стари луѓе знаат. Но тие не паметат, од што пламнала таа караница.

- Има ли многу убиени, Бак?

- Да! Имало многу. Само не се свршувало секогаш со смрт. Татко ми, на пример, има неколку куршуми во телото, но воопшто не сака да знае... Боб исто така е драснат со нож. Па и Том не останал поназад...

- А оваа година има ли убиени Бак?

- Да, еден од наша страна и еден од нивна. Пред три месеци братучед ми Бад, четиринаесетгодишно дете, се шетало со коњ во шумата на спротивниот брег. Тој не носел со себе оружје. Тоа било голема глупост од негова страна!... И ете, во најглувото место, тој слушнал зад себеси коњски топот. Се завртел и видел, како старецот Балди Шепертсон нишани со пушка во него. Наместо да рипне настрана, Бад мислел дека ќе може да избега. Тој почнал да бега по патот со најголема брзина. Старецот тргнал по него. Тој изминал околу пет шест километри. Старецот малку по малку го стасувал. Најпосле Бад видел дека нема да може да избега и се завртел со лицето кон него. Тој повеќе сакал да го погодат в чело, отколку во тилот. Тогаш Балди Шепертсрн се прибдижил и со еден куршум го турнал на земја. Но и тој долго време не се радувал на успехот. Една недела подоцна нашите го убија.

- Ми ее чини, Бак, дека тој старец бил голем подлец и страшливец!

- Воопшто не е страшливец... Меѓу Шепертсоновци нема да се најде ниту еден страшливец и подлец, исто како и меѓу Гренџерфордовци. Знаеш ли истиот тој старец еднаш се држел час и половина против тројца Гренџерфордовци и излегол победник. Сите биле на коњи. Тој скокнал од коњот, се скрил зад еден мал куп дрва и го држел коњот пред себе за да се заштити од куршумите. Гренџерфордовци не сакале да слезат од коњите, обиколувале околу старецот и пукале во него. Тој исто така пукал. На крајот се вратил дома во тешка положба. Но Гренџерфордовци биле во многу потешка. Едниот бил убиен на место, а другиот умрел следниот ден. Не, господинче, меѓу Шепертсоновци нема страшливци. Тие не се такви луѓе!

Следиата недела ние сите отидовме в црква. Таа се наоѓаше на околу три километри од куќата. Мажите ги зедоа со себе пушките и за цело време ги држеа меѓу колената. Шепертсоновци го правеа истото. Службата во црквата беше страшно долга. Попот расправаше за братска љубов и за други слични работи. Сите наоѓаа дека службата е многу убава, и на враќање само за неа зборуваа.

Еден час по ручек, сите задремаа, некој во своите столови, а некои во спалните. Мене исто така ми беше тешко. Бак со кучето спиеше на тревата. Јас се качив горе, мислејќи исто така да спијам. Таму ја најдов убавата госпоѓица Софија. Таа ме викна во нејзината соба, полека ја затвори врата и ме праша, дали ја сакам? Одговорив дека ја сакам. Тогаш таа ми рече дека го заборавила молитвеникот во црквата на клупата, меѓу две други книги. Не можам ли да се провлечам во црквата полека и да ѝ ја донесам книгата, без да му кажам никому за тоа? Ветив да го направам сето тоа. Излегов тивко од куќата и тргнав по патот. Во црквата немаше жива душа.

- Ех, - си помислив, - овдека работата не е чиста! Зошто госпоѓицата ќе се вознемирува толку заради Библијата?...

Јас ја затресов книгата и од неа падна едно ливче, на кое имаше напишано: „Во два и половина“. Ништо повеќе не најдов колку и да барав. Немаше што да правам со тоа ливче. Затоа пак го вратив во книгата и се вратив назад во куќата. Госпоѓицата Софија стоеше на прагот од својата соба и ме чекаше. Таа ме вовлече внатре и ја заклучи вратата. После почна да го прелистува Стариот завет и го најде ливчсто. Кога го прочита ливчето таа беше задоволна. И пред да се помислам, таа ме прегрна и ми рече дека сум најдоброто момче во светот. Освен тоа ме замоли никому ништо да не му кажувам. Таа целата се вцрвени. Очите ѝ светнаа. Во тој миг таа беше многу убава. Јас многу се зачудив и ја прашав:

- Што пишува на тоа ливче?

- Ти не го прочита ли?

- Не, воопшто не.

- Знаеш ли да читаш ракописни букви?

- Не, можам да читам само печатни букви.

Кога го разбра тоа, таа ми објасни дека тоа ливче ѝ служи за да ги забележува страниците и дека сега можам да одам да си играм.

Јас отидов кон реката, мислејќи се што значи сето тоа. Набргу забележав дека мојот црнец оди по мене на извесно растојание. Кога се оддалечивме од куќата, тој претпазливо се обѕрна и дотрча кон мене.

- Господине Џорџ, - рече тој, - ако дојдете со мене кај калта, ќе ви покажам многу, многу змии.

„Чудно, - си помислив јас. - За тоа тој и вчера ми зборуваше. Па тој сигурно знае дека змиите не се толкава реткост за да се оди толку далеку. Дали тука не се крие нешто друго?“

- Добро, - му реков јас, - трчај напред!

Ние изминавме околу половина километар. После тој загази во калта. Јас исто така. Така изминавме уште половина километар. На сред калта имаше едно мало суво островче, густо обраснато со дрвја. Кога стигнавме до него, црнецот ми рече:

- Одете само право, господине Џорџ. Тие се тука близу, само на неколку чекори. Јас и порано сум гледал змии, па тие воопшто не ме интересираат.

Потоа тој со трчање се врати назад и се скри зад дрвјата. Јас завлегов во шумата и излегов на една мала лединка, голема колку соба и опколена од сите страни со растенија. На лединката лежеше еден човек и спиеше. Знаете ли, кој беше тој? Не, никогаш нема да се сетите! Тоа беше Џим.

Јас го разбудив и помислив дека многу ќе се зачуди, кога ќе ме види. Но воопшто не се зачуди! Тој само што не заплака од радост, но никако не се зачуди. Ми раскажа дека онаа ноќ, кога врз нас се спушти паробордот, тој пливал зад мене и го слушал моето викање. Но не смеел да одговори зашто не сакал некој да го фати и да го врати пак во ропство.

- Јас се удрив малку, - продолжи тој, - и не можев да пливам толку брзо, затоа останав толку назад. Сепак се надевав дека ќе те стасам до брегот, без да има потреба да викам. Но кога ја видов таа куќа застанав... Јас бев многу далеку и не можев да слушнам, што ти зборуваа. Најмногу ми беше страв од кучињата. Но набргу сè стивна и јас се сетив дека си влегол во куќата. Тогаш отидов во шумата и почекав да се раздени!

Рано изутрината сретнав неколку црнци, кои одеа да работат во полето. Тие ми го покажаа ова место каде што кучињата не можат да ме пронајдат бидејќи наоколу има вода. Тие секоја ноќ ми носеа храна и ми раскажуваа како живееш.

- Зошто порано не му порача на Џек да ме донесе овдека, Џим?

- Зошто ли? Не сакав непотребно да те вознемирувам Хак. А сега сè е во ред. Јас малку по малку купив доволно резерви храна, а ноќно време го чистев сплавот...

- Каков сплав, Џим?

- Па нашиот стар сплав!

- Па тој тогаш нели стана парчиња?

- О, воопшто не!

- Тој малку настрада, но особени повреди не претрпе. Само целиот багаж ни потона. Ако тогаш во ноќта не се нурневме толку далеку и ако не пливавме многу под вода, ако ноќта не беше толку темна, ако не се бевме така глупо исплашиле веднаш ќе го видовме сплавот. Но добро што не го видовме тогаш! Сега тој е исчистен, поправен и сосем како нов. Освен тоа ги набавив сите неопходни нешта.

- Но како го најде сплавот Џим? Го улови ли или како?

- Па можам ли да го уловам овдека во шумава? Не, овдешните црнци го најдоа закачен на едно дрво, близу до брегот и го скриле во едно заливче меѓу врбите. После почнале да се препираат, кој има повеќе право на него. Јас ја чув таа препирка и побрзав да ги смирам, велејќи дека тој сплав воопшто не е нивни, а е наш. Па ги прашав: зар сакате да му ја одземете сопственоста на еден бел господин? Потоа им дадов по десет стотинки на секого. Тие останаа многу задоволни и изразија желба почесто да им доаѓаат наши сплавови. Така тие бргу ќе станеле многу богати. Славни се овдешните црнци! Многу се добри! Беа готови да направат сè за мене, што и да побарав. Особено тој Џек... Тој е многу добар и услужлив. Само, многу е итар...

- Да вистина е тоа. Знаше ли, тој дури не ми ни кажа дека си тука а ме донесе да ми ги покаже водените змии. Ако се случи нешто тој ќе остане настрана. Барем решително ќе може да каже дека не нè видел нас двајцата. И тоа ќе биде вистина!...

Не сакам да зборувам многу поподробно за тоа, што се случи следиот ден. Ќе раскажам колку што се може покусо. Се разбудив кон зората. Сакав да се завртам на другата страна и да заспијам пак, но одеднаш забележав дека во куќата е многу тивко не како друг пат. А и Бак го немаше во собата. Брзо скокнав од креветот и слегов долу, чудејќи се, што значи тоа? Насекаде беше тивко, како во гроб. Никаде не се гледаше жива душа. Во дворот исто така. Што ли значи тоа?

Покрај дрвениот склад го сретнав мојот Џек.

- Што значи тоа, Цек?

- Па ти не знаеш ли господине Џорџ?!

- Ништо не знам...

- Госпоѓицата Софија избегала! Избегала! Кога? Никој не знае. Избегала, за да се венча со младиот Харни Шепертсон. Барем сите така мислат. Домашните разбраа за тоа пред половина час. И да знаете, каква врева се крена! Страшно нешто! Младите господари и самиот старец се качија на коњ и се спуштија по Шепертсон, за да го фатат и да го убијат, пред да мине од другата страна на реката заедно со госпоѓицата Софија. Богами, сега ќе има пукање!

- И Бак излегол без да ме разбуди...

- Се разбира дека не треба да ве буди. Зошто би ве замешувал во таа историја? Господин Бак ја наполни пушката и рече дека по секоја цена ќе убие некој Шепертсон, или самиот жив нема да остане... Шепертсоновци ги има многу, што тој сигурно ќе сретне и ќе убие некого од нив!

Јас се впуштив да бегам по патот кон реката. Малку по малку до мене почнаа да допираат пукотиици. Кога видов еден склад со дрва и греди на пристаништето, јас се провлеков меѓу дрвата, најдов удобно место, се качив на едно дрво и почнав да посматрам. Малку подалеку од моето дрво се наоѓаше куп дрва, висок околу еден метар. Во почетокот јас сакав да се скријам таму, но, за среќа, се откажав од тоа.

Неколку коњаници поминаа низ плоштатчето пред дрвениот склад, викајќи силно. Тие се обидуваа да се приближат до двете момчиња, кои се криеја зад купот дрва. Но на никој начин не можеа да го направат тоа. Секој пат, кога некој се појавуваше откај реката момчињата пукаа во него. Тие стоеја со грб едно спрема друго, така што можеа да гледаат на двете страни.

Одеднаш коњаниците престанаа да се вртат и да викаат, а се впуштија право кон дрвениот склад. Тогаш едно од момчињата се подигна, се појави над дрвата, пукна и симна еден коњаник од седлото. Другите веднаш скокнаа од седлата, го кренаа ранетиот и го однесоа кон дрвата. Во тој момент двете момчиња почнаа да бегаат. Тие веќе беа на половина пат кон моето дрво, кога непријателите успеаја да ги забележат. Штом ги видоа како бегаат, тие пак се качија на коњите и се пуштија по нив. Но момчињата беа многу напред. Тие стасаа до еден друг куп дрва, што се наоѓаше до моето дрво и се скрија зад него. Така тие зазедоа пак удобна позиција спрема непријателот. Едното момче беше Бак, а другото - едно слабичко деветнаесетогодишно момче.

Коњаниците се повртеа уште малку и се оддалечија штом ги снема, јас го викнав Бак на име. Во почетокот тој не можеше да се сети од каде доаѓа мојот глас. После многу се зачуди. Па ми заповеда внимателно да гледам и да му кажам, кога непријателите пак ќе се појават. Тој знаеше дека тие сигурно кројат некоја стапица.

Многу сакав да слезам од дрвото, но не смеев. Бак почна да плаче и да тажи. Сепак тој се надеваше дека заедно со братучед му Џо (така се викаше другото момче) ќе платат за денешниот ден. Татко му и неговите двајца браќа биле убиени. Два-тројца од непријателите исто така. Бак велеше дека татко му и браќа му требало да почекаат додека да дојдат другите роднини, зашто Шепертсоновци биле многу. Јас го прашав што станало со младиот Харни и со госпоѓицата Софија. Тој одговори дека тие минале од другата страна на реката и дека сега се во безопасност. Јас многу се израдував на тоа. Но Бак се нервираше и жалеше зошто не го убил младиот Харни оној ден, кога пукаше по него во шумата. Тогаш немаше да се случи сето тоа.

Одеднаш... пуф, пуф, пуф!... се разнесоа пукотници од три-четири пушки едновремено. Непријателите се беа провлекле низ шумата и доаѓаа пешки од кон тилот. Момчињата се впуштија кон реката. Иако беа ранети, тие се фрлија во водата и почнаа да пливаат. Но Шепертсоновци трчаа по брегот, непрестајно пукајќи по нив и викајќи: „Смрт за вас! умрете!“. Толку ми се слоши што одвај не паднав од дрвото... Нема да раскажувам, што се случи потоа, зашто пак ќе ми стане лошо. Јас отсрце жалав што попаднав онаа ноќ на овој брег. Подобро да се удавев, отколку да гледам такви ужаси. Никогаш во животот нема да се ослободам од тие спомени!...

Јас останав на дрвото, додека се стемни сосем. Ми беше страв да слезам. Одвреме-навреме се слушаа пукотници во шумата. На двапати видов, како минаа мали групи коњаници со пушки. Значи, вревата уште не беше стивната. Ми беше многу мачно. Јас се зареков никогаш повеќе да не се приближувам до таа проклета куќа. Ми се чинеше дека сум виновен за тоа. Сигурно на она ливче Харни и соопштувал на госпоѓицата Софија, дека треба да се сретнат некаде во два и половина часот и да избегаат заедно. Тогаш требаше да му кажам на татко ѝ за таа белешка. Тој, можеби ќе ја затвореше ќерка си. На таков начин сето тоа колење ќе се избегнеше.

Кога слегов од дрвото, се провлеков покрај брегот и видов два трупа што лежеа на самиот крај на водата. Ги извлеков на брегот, им ги покрив лицата со трева и со лисја, па бргу се оддалечив. Кога го покривав мртвото лице на Бак не можев да си ги воздржам солзите и заплакав. Тој беше толку добар спрема мене!...

Во тоа време се стемни сосем. Јас не се вратив дома, а се провлеков во шумата и се упатив кон калта. Џим не беше на островчето. Се спуштив брзо кон скриеното заливче. Имав голема желба да скокнам на сплавот и побргу да се оддалечам од овој ужасен крај. Но сплавот го немаше. Многу се уплашив! Одеднаш дишењето ми престана. После гласно викнав... Веднаш на неколку чекори од мене се јави глас:

- Боже мој! Ти ли си гулапче, потивко! Не дигај врева!

Тоа беше гласот на Џим. И во тој миг колку слатко звучеше тој за мене! Јас трчајќи минав мало растојание по брегот до сплавот. Џим ме стисна до градите и ме бакна, неверојатно радосен.

- Господ да те благослови, дете мое! Јас веќе мислав дека си умрен... Џек дојде овдека и рече дека сигурно и тебе исто те убиле, бидејќи те немало во куќата. Токму сега се подготвував да го земам сплавот, за да можам да отпловам веднаш, штом Џек дојде пак и потврди дека ти навистина веќе не си жив. Не можеш да си претставиш, пиленце, колку се радувам, што те гледам здрав и жив!

- Значи, сè е во ред, - реков јас. - Сега нема да ме најдат. Ќе си помислат дека исто така сум убиен и дека телото ми отпловило по реката... Да не губиме ниту минута, Џим! Терај го сплавот по средината на реката!

Јас се поуспокоив, само откако сплавот измина два километра надолу по реката. Тогаш ние го истакнавме нашиот фенер и пак се почувствувавме слободни, како слободни птици. Од вчера не сум јал ништо. Џим ми даде 'ржена пита со свинско месо, зелка и плодови. Нема ништо повкусно од тие јадења, особено кога се подоготвени како што треба! Додека вечерав, ние со Џим разговаравме. Од тоа ни стана полесно на душите. Јас бев многу доволен, што се тргнав подалеку од сите тие крвави одмазди, а Џим се радуваше дека се извлече најпосле од калта. И двајцата се сложивме дека најубава куќа на светот е сплавот! На други места се чувствуваше некако неудобно. А пак на сплавот е сосема друго нешто... На него се живее слободно, лесно, удобно!



19

МИНАА ДВА-ТРИ ДЕНА. Ги минавме тивко, спокојно, пријатно! На тоа место реката беше широка. Понекаде беше околу половина километар. Ноќно време пловевме, а дење се криевме на брегот. Штом ќе почнеше да се разденува, го прекратувавме пловењето и застанувавме покрај некое крајбрежно островче, обраснато со дрвја. После сечевме гранки, го покривавме со нив сплавот и ловевме риби. А и самите скокавме во водата и се капевме за да се освежиме и оладиме. Потоа седевме на песокливиот брег, каде што водата стасуваше до колена, и се насладувавме на глетката што нè опкружуваше. Така минувавме по цел ден...

Одеднаш падна густа магла. Сите сплавови и чунови, што минеа крај нас имаа тенекии за чукање, за да ги избегнуваат судирите со паробродите. Тие минеа многу близу до нас. Ние слушавме луѓе како разговараат, како се караат или се смеат. Го слушавме јасно секој збор, но не ги гледавме луѓето, како околу нас да летаа вампири или духови. Дури ни стануваше страшно. Џим уверуваше дека се тоа духови.

- Не, - одговорив јас, - духовите не зборуваат такви работи, како: „ѓаволот да ја земе оваа магла!“...

Штом доаѓаше ноќта, ние се приготвувавме за пат. Одевме по средината на реката, го пуштавме сплавот по водената струја, а сами ги нишавме нозете во водата и си зборувавме. Понекогаш лежевме на грб, го гледавме небото и размислувавме за ѕвездите: дали нарочно се направени или сами се појавиле? Џим велеше дека се направени. Јас велев дека сами се појавиле, зашто требало многу време за да се направат секоја одделно. Тие се толку многу! Џим рече дека можеби месечината ги снесла. Тоа изгледаше многу вистинито. На тоа не се спротивставив, зашто сам имав видено како една жаба снесе цело купче јајца. Ние многу сакавме да ги гледаме ѕвездите што паѓаат. Џим мислеше дека тие се расипани и затоа ги исфрлаат од седелото.

Еднаш, малку пред да се раздени, јас најдов еден чун, седнав во него и се упатив кон брегот, што се наоѓаше на околу двесте чекори. Имав желба да наберам малку јагоди. Минувајќи низ една полјана, по која имдше патека за добиток, видов двајца мажи, кои трчаа со сета сила по патеката.

- Ех, - си помислив, - ни појдоа главите!

Бев убеден дека тие трчаат по мене или по Џим. Јас скокнав назад во чунот и се подготвив за да се оддалечам, но тие што трчаа беа веќе сосем близу. Тие почнаа да викаат и да молат да им го спасам животот, убедувајќи ме дека ништо лошо не направиле. Покрај сето тоа сега нив ги бркаат кучиња. Тие веќе сакаа да скокнат во чунот, но јас се спротивставив:

- Не, така нема да биде добро. Засега уште не слушам ниту кучиња, ниту коњски топот. Вие имате време да се извлечете покрај брегот. После влезете во водата и така приближете се до мене. На тој начин кучињата ќе ви ја изгубат трагата.

Непознатите ме послушаа. Штом влегов во чунот, јас брзо завеслав кон островчето. Неколку минути подоцна се слушнаа викотници и кучешко лаење. Ние слушнавме дека гонителите се упатиле кон заливчето, но не можевме да ги видиме. Сигурно застанале и цело време барале во околината. За тоа време ние успеавме да се оддалечиме цел километар и да стасаме до средината на реката. Наоколу сè стивна. Тогаш сосем спокојно отидовме на островчето и се скривме во густата шума.

Едниот непознат имаше околу седумдесет години, а можеби и повеќе. Брадата му беше сосем побелена. Облеката му се состоеше од смачкана стара капа, мазна сина кошула, искинати сини панталони и чизми. Тој на рака го носеше своето сино палто, со бакарни петлици.

Другиот непознат имаше најмногу триесет години и беше облечен исто така лошо. Откако каснавме малку, ние легнавме да се одмориме и почнавме да зборуваме. Тука дури се разјасни дека тие луѓе не се познаваат еден со друг.

- Ти како заглави? - го праша стариот својот другар по несреќата.

- Еве како: јас продавав лекови што го лечат забниот камен. За жал, тој го јаде не само каменот, туку и површината на забите. Затоа не сакав да заседнувам на едно и исто место. Но овој пат се задржав повеќе отколку што требаше. Токму се подготвував да ја дувнам; кога те сретнав тебе. Ти ми рече дека те гонат, и ме замоли да те спасам. Јас ти одговорив дека сум имал непријатности и дека се сложувам да бегам заедно со тебе. Таква е мојата историја. А тебе што ти се случило?

- Јас пак дојдов пред една недела и држев мали проповеди за трезвеноста. Сите жени просто ме носеа на раце, зашто не ги оставав пијаниците мирни и постојано ги напаѓав. Секоја вечер собирав по пет-шеет долари. Земав по десет стотинки на човек, а децата и црнците ги пуштав бесплатно. Работата ми одеше одлично. Ненадејно синоќа се разнесе глас дека јас исто така пијам, и тоа мошне многу. Ова утро еден црнец ме разбуди и ми раскажа дека месното население ги заседлувало коњите и се подготвувало со кучињата да ме лови. Ми остануваше само половина час за да бегам. Потоа ќе се спуштеле по мене, и ако ме уловеле, ќе ме намачкале со катран, ќе ме накителе со перја и така ќе ме прошетале низ целиот град. Јас, се разбира, не го дочекав појадокот, зашто го изгубив апетитот.

- Знаеш ли, стари рече младиот човек, - дека ние со тебе сме еден за друг. Можеме да работиме заедно. Како мислиш?

- Не е лошо. Ти со што се занимаваш?

- По занимање сум графичар. Се разбирам и во лекови. Можам да бидам и артист, и тоа на трагични улоги. Кога треба, знам и да хипнотизирам. Понекогаш, за ранообрзност, давам часови по пеење и по географија во училишта. Во случај на потреба читам лекции. Со еден збор умеам сè што ќе намислам. А ти со што се занимаваш?

- На времето работев како лекар. Лекував рак, парализа и други болести. Знам исто така да ја претскажувам иднината, ако некој од порано ми ги даде сите нужни податоци. Што се однесува пак до проповеди и за организирање на собири, никој не може да ме надмине. На времето исто така се занимавав и со мисионерство...

И двајцата замолчеа за миг. После младиот длабоко воздивна и рече:

- Тешко мене!

- Што ти е? - праша старецот.

- Тешко ми е кога ќе помислам што доживеав! Принуден сум да водам ваков живот! Попаднав во вакво друштво!... - тој почна да си ги трие очите со едио парталче.

- Ѓавол да те земе! што не ти се допаѓа во нас? - налутено праша старецот.

- Се разбира, за мене тоа е многу добро! Подобро не заслужувам. Се прашувам, кој ме донесе толку ниско, кога стоев толку високо? Се разбира, јас самиот. Јас не ве обвинувам вас, господо. Не! Никого не обвинувам! Сето тоа сум го заслужил. Нека овој бездушен и рамнодушен свет ме казнува. Само едно знам: сепак и за мене негде ќе се најде гроб. Светот може да постапува со мене како и порано, може да ми одземе сè: луѓето што ги љубам, богатството, среќата, но тоа нема да ми го одземе. Еден убав ден ќе легнам во гробот, ќе заборавам сè, и моето проклето, раскинато срце најпосле ќе се успокои!

Откако ги рече тие тажни зборови, тој заплака.

- Ѓаволот нека го носи твоето проклето, раскинато срце! - рече старецот. - Што не интересира тоа, па си седнал да ни дрдориш за него? Ние воопшто не сме виновни.

- Знам дека не сте виновни. Затоа воопшто не ве обвинувам, господо. Јас самиот паднав толку ниско. Сегашново страдање е наполно заслужено. Ете зошто и не се жалам.

- Откај си паднал. Од што си паднал?

- Ох, вие нема да ми поверувате! Луѓето никогаш не веруваат. Подобро да не зборувам за тоа. Тајната на моето раѓање...

- Тајната на твоето раѓање? Да не сакаш да кажеш дека си...

- Господо, - свечено почна младиот, - јас ќе ви ја откријам таа тајна. Чувствувам дека можам да ви се доверам... По закон јас сум војвода!

Џим ги ококори очите. Јас исто така. Но старецот рече:

- Ајде, доста дрдореше глупости!

- Но тоа е вистина! Дедо ми, најстариот син на војводата Бриџвотер, избегал во Америка при крајот на минатиот век, за да го подише чистиот воздух на слободата, таму се оженил и умрел, оставајќи син. Потоа во Англија умрел татко му. Вториот син на војводата незаконски си ја присвоил тогаш титулата и богатството, а малолетниот, вистинскиот војвода по закон остана во мракот на неизвесноста. Јас сум вистинскиот наследник на тоа дете. Поточно, јас сум војводата Бриџвотер! И еве јас сум овдека напуштен, одделен од богатствата, одбегнуван од луѓето, презиран од рамнодушниот свет, навреден, уморен, со измачено срце, уништен дотаму, зашто паднав во општество на злосторници од некаков сплав!...

Џим многу се сожали на него. И мене ми беше жал. Ние се обидовме да го утешиме, но тој одговори дека е бескорисно. Ништо на светот не може повеќе да го утеши. Сепак, ќе му биде многу попријатно, ако се согласиме да му ја признаеме титулата. Одговоривме дека сме готови на тоа, само ако ни каже како. Тој објасни дека треба да му се поклонуваме, кога ќе почне да зборува со нас и да го нарекуваме, „Ваша милост“, или „ господару“. Се согласи дури и да му викаме просто „Бриџвотер“. Тоа исто така било титула. Освен тоа еден од нас требало да му служи за време на ручекот и да го прави сето она, што тој ќе му го заповедува.

Сето тоа не беше воопшто тешко. Ние точно го исполнивме сето што го бараше. За време на ручекот Џим стоеше крај него, го слушаше и му викаше: „Ваша милост, го сакате ли ова или она?...“ И други шеги. Војводата беше многу доволен.

Но старецот нешто многу молчеше, не прозборе ниту збор и не изгледаше многу задоволен од војводата. За цело време тој имаше изглед на човек, кој смислува нешто. И квечерината рече:

- Знаеш ли, Бриџвотер, многу ми е жал за тебе, но немаш само ти таква тага на душата...

- Навистина?

- Да, не те лишиле само тебе беззаконски од висока функција?

- Зар?

- Немаш само ти тајни...

Изговорувајќи ги тие зборови старецот почна да плаче.

- Чекај! Што сакаш да кажеш?

- Бриџвотер, можам ли да ти се доверам? - продолжи старецот плачејќи и натаму.

- Да, како на самиот себеси! - Војводата му ја стисна раката и почна да ја тресе. - Откриј ми ја тајната на твоето раѓање. Зборувај!

- Бриџвотер, јас сум покојниот дофен!...

Овој пат Џим и јас уште повеќе ги ококоривме очите.

- Кој! - праша повторно војводата.

- Да, пријателу мој, тоа е цела вистина. Во овој момент вие пред вас го гледате, беследно изгубениот дофен: Луј XVII, синот на Луј XIV и на Марија Антоанета.

- Ти?! На твоите години?! Не! Побргу би рекол дека си покојниот Карло Велики. Ти сега би требало да имаш најмалку шестотини или седумстотини години!

- Неволјата го направи сето тоа, Бриџвотер, неволјата! Од неволја ми побеле косата и ми оголе главата. Да, господо, вие го гледате пред себеси, во сина кошула, изгнаникот, намаченикот, но сепак законитиот крал на Франција.

Старецот пак заплака. Ние со Џим не знаевме што да правлме. Толку многу нè трогна! Но едно време се радувавме и се гордеевме што е тој со нас. Ние почнавме да се грижиме за него, како порано за војводата и на секој начин се мачевме да го утешиме. Но тој велеше дека сето тоа е напразно и дека само смртта може да то успокои.

- Сепак, - рече тој, - јас се чувствувам подобро и на душата ми е полесно, кога кон мене се обрнуваат со нужното уважување. На пример, кога ми клекнуваат на колена, зборувајќи со мене и ме нарекуваат „ваше величество“, кога ме служат при јадењето и кога не седнуваат пред мене, додека не им дозволам.

И ние со Џим почнавме да го величиме, да му угодуваме на секој начин и да стоиме пред него како топови, додека не нè поканеше да седнеме. Сето тоа му правеше големо задоволство. Тој пак се развесели. Но војводата му се лутеше и воопшто не изгледаше задоволен. И покрај тоа кралот се обрнуваше кон него пријателски и тврдеше дека прадедо му на војводата и воопшто сите војводи Бриџвотеровци се ползувале секогаш со добродетелството на татко му и дека тој често ги пуштал кај себе во својот дворец. Наспроти тоа, војводата продолжуваше да се мурти. Најпосле кралот рече:

- Бриџвотер, изгледа дека ние со тебе ќе поминеме долго време на овој сплав! Ете зошто нема никаква полза да се лутиш. Тоа само го расипува настроението. Јас не сум виновен што сум се родил крал, а ти војвода. Нема зошто да се лутиме. Секогаш треба да се помируваме со фактичката положба. Тоа е моето правило. Ние треба да сме задоволни што се наоѓаме овде. Храна има доволно: јади и спи! Дај си ја раката, војводо! Да бидеме пријатели!

Војводата му ја подаде раката. Ние со Џим од сè срце се зарадувавме на нивното смирување. Тоа доведе до отстранување на затегнатоста. Добро што сега сè се нареди. Инаку кој знае што ќе станеше, ако на сплавот се појавеа непријатности? Требаше сите да бидеме доволни, сложни и никој да не се чувствува потценет.

Се разбира, јас набргу се сетив дека тие лица воопшто не се војвода и крал, а закоравени измамници и злосторници. Но не реков ниту збор. Така е најдобро. Барем така ќе можат да се избегнат сите главоболија и непријатности. Ако тие сакаат да ги викаме крал и војвода, јас немам ништо против тоа, само за да се зачува мирот во семејството. Па и на Џим не треба да му се кажува. Затоа си премолчав. Ако немав ништо друго научено од татко ми, барем го научив тоа правило: никогаш не противречи им на такви луѓе и оставај ги да прават што сакаат, зошто сè друго е бесполезно.



20

НОВИТЕ ПОЗНАНИЦИ поставуваа многу прашања. Тие сакаа да дознаат, зошто дење го криеме сплавот, наместо да пловиме понатаму, и дали Џим не е избеган црнец.

- Боже мој што зборувате? - реков јас. - Избеган црнец ќе плови ли на југ?

Тие се согласија дека навистина е така. Потоа имаше потреба да раскажувам за себеси. Еве каква историја им измислив:

- Моите родители живееја во Паик Каунта во Мисури. Таму сум роден. Но сите членови на семејството изумреа. Останавме само јас, татко ми и малото братче Аик. Татко ми реши да го напушти тој крај и да се пресели кај чичко ми Бен, кој има мала плантажа крај реката на четириесет и четири километри од Орлеан. Татко беше многу сиромав. Тој имаше толку многу долгови, што кога продаде сè, му останаа само шеснаесет долари и нашиот црнец Џим. Тоа воопшто не стасуваше, за да изминеме илјада и четиристотини километри со пароброд. За среќа, кога надојде реката, татко ми успеа да го улови овој сплав. Тогаш ние решивме да се спуштиме со него до Орлеан. Но не ни успеа. Една ноќ еден голем пароброд налета врз нас. Ние сите паднавме во водата. Џим и јас се спасивме. Татко ми беше пијан, а брат ми Аик немаше ни четири години. Тие се удавија. Два-три дена по тоа имавме многу непријатности. Кон нас постојано се приближуваа луѓе со чунови и сакаа да ми го земат Џим. Тие велеа дека тој бил избеган црнец. Сега веќе не пловиме дење, а ноќно време никој не нè вознемирува.

Кога ја завршив прикаската, војводата рече:

- Чекајте, јас ќе измислам такво средство, што да пловиме и дење ако има потреба. Но тоа ќе биде кога ќе имаме повеќе слободно време. Ајде и денеска да тераме како порано. Не треба да минуваме по светло покрај оној град. Тоа може да биде опасно.

Вечерта времето почна да се влошува. Јасно беше дека ќе врне. Војводата и кралот влегоа во колибата за да ги испробаат постелите. Мојата постела беше од слама, а не од плева, како Џимовата. Во плевата постојано се среќаваат чекласи, што се забодуваат во телото. Освен тоа, тие шушкаат како суви лисја, штом ќе се подмрднеш и не ти даваат да спиеш. Ете војводата реши да ја земе мојата постела. Но кралот не го дозволи тоа.

- Зар ти не разбираш, - рече тој, - дека не одговара на мојата положба да спијам врз плева? Не, Ваша милост, бидете така добар да ја земете за себе постелата од плева.

Ние со Џим не напразно се исплашивме, да не дојде до карање. Затоа многу се израдувавме кога војводата рече:

- Мене од мал ми е пишано да бидам угнетуван. Злата судбина го скрши некогаш гордиот дух. Се потчинувам и отстапувам. Таква ми е судбината... Јас сум сам осамен на светот. Затоа не се обидувам да ги избегнам несреќите и сè ќе поднесувам!

Штом се стемни ние отпловивме. Кралот нареди да пловиме сред реката и да не палиме оган додека градот не остане далеку зад нае. Набргу се појавија светилки на брегот. Ние минавме успешно покрај нив. Штом се оддалечивме на три четири километри, веднаш го кренавме фенерот. Кон десет часот почна да врне дожд и зафати силна бура. Кралот заповеда да дежураме додека не се поправи времето. А тој и војводата се скрија во колибата и легнаа да спијат. Мојот ред беше да дежурам до полноќ, но јас не би се скрил во колибата дури и да имаше слободна постела. Таква бура не избива секој ден. Тоа не беше бура, а вистинеки крај на светот. Молњи, грмежи, свирење на ветрот, бранови - сè се слеваше во едно.

По едно време ми се приспа. Џим ми предложи да подежура наместо мене. Јас се скрив во колибата, но кралот и војводата така се беа истегнале, што за мене немаше место. Затоа легнав надвор на откриено. Дождот воопшто не ме вознемируваше, бидејќи беше мошне топло, а брановите не го шибаа сплавот така силно како порано. Но кон два часот бурата пак се засили. Џим се готвел да ме разбуди, но се предомислил. Му се причинило дека брановите уште не се толку силни, за да ни направат штета. Но се излагал. Ненадејно дојде еден голем бран и ме турна во водата. Џим одвај не пукна од смеа. Воопшто никогаш не сум видел црнец, кој толку лесно почнува да се смее.

Тогаш отидов јас да дежурам, а Џим легна и почна да 'рка. Малу по малу бурата стивнуваше и сосем мина. Кога во една колиба на брегот се покажа првата светлина, јас го разбудив и заедно со него го скривме сплавот. По појадокот кралот извади стари, истуткани карти и почнаа да се коцкаат со војводата. Потоа им се досади и тие се договорија „да направат екскурзија“ како што рекоа. Војводата ја завлече раката во својата чанта, и извлече од неа многу печатени белешки и почна да ги чита на глас. Во една од нив се велеше дека „познатиот доктор Арман де Монталбан од Париз“ ќе одржи предавање по френологија, во тоа и тоа место и во тој и тој ден. Влезен билет по десет центи, и дека „ќе чита карактери за дваесет и пет центи по глава“. Војводата ни објасни дека докторот Арман е самиот тој. На една друга белешка беше наречен „познатиот на цел свет трагичар и толкувач на Шекспировите драми Герик Помладиот, член на Друлиленскиот театар во Лондон.“ Со еден збор, во секоја белешка се нарекуваше со друго име и се фалеше со разни чудни подвизи, како на пример „наоѓал вода и златна руда со помош на волшебно стапче“ или дека растурал „маѓии“, и така натаму. Најпосле тој рече:

- Но сепак најмногу ги сакам трагичните улоги! - Сте се обиделе ли некогаш да играте на сцена, Ваше величество?

- Не, - одговори кралот.

- Во таков случај ќе се обидете по неколку дни, - рече војводата. - Во првиот град што ќе го сретнеме на пат, ќе земеме под закуп една сала и ќе ја исполниме пред избрана публика сцената на дуелот од „Кралот Ричард III“ и сцената на балконот од „Ромео и Јулија“.

- Со најголемо задоволство се сложувам на сè што може да ни донесе пари, Бриџвотер. Но те предупредувам дека воопшто немам поим, како треба да се игра на сцена. Во своето време сум гледал малку претстави. Јас бев уште малечок кога татко ми викаше артисти во дворецот. Што мислиш, ќе можам ли да се научам?

- Се разбира! Тоа е многу лесно.

- Тогаш добро. Јас сакам нешто ново. Ајде да поченеме уште сега.

Војводата му раскажа кој бил Ромео и која била Јулија. После додаде дека тој самиот секогаш го играл Ромео. Така што кралот ќе треба да ја претставува Јулија.

- Но штом Јулија била млада девојка, ќе биде чудно да ја видат луѓето со гола глава и со бела брада...

- Не вознемирувај се за тоа, зашто овдешните провинциски простаци нема да помислат на тоа. Па и ти ќе бидеш во костим. А тоа е најважно. Пред да си легне Јулија излегува на балконот, за да ѝ се порадува на месечината. Се разбира, таа е во пењоар и со ноќна тантелена капа. Еве, јас имам овдека костими за сите улоги.

Тој извиди два-три костими од грубо платно. Тоа беа според неговите зборови, средновековните костими за Ричард III и за еден друг артист. После извади една долга, бела блуза и капа, украсени со тантели. Кралот остана многу задоволен. Војводата извади една книга и почна да ги чита улогите. А колку сликовито и колку распалено читаше! Тој се фрлаше и мавташе со рацете, за да покаже како треба да се игра. После му ја даде книгата на кралот и му рече да ја научи улогата напамет.

На три километри понадолу се простираше мало гратче. По ручокот војводата рече дека измислил еден начин за да пловиме и дење, без да има и најмала опасност за Џим. Сега тој се подготвува за да слезе во тоа гратче и таму да ја нареди таа работа. Кралот рече дека исто така ќе оди да види, дали може нешто да извлече. Кафето ни се беше свршило и Џим ме посоветува да одам заедно со нив за да купам малку кафе.

Гратчето личеше на испустено. По улиците немаше жива душа. Насекаде царуваше мртва тишина, како во празничен ден. Еден болен црнец, што се грееше на сонце, ни раскажа дека мало и големо отишло во шумата надвор од градот на митинг. Кралот праша убаво, каде се наоѓа тоа место. Тој реши да се обиде, дали не ќе може да извади таму некоја пара. Ми предложи да појдам со него.

Војводата ни соопшти дека сака да најде некоја печатница. Набргу најдовме, што баравме: една куќичка, која многу малку личеше на печатница. Сите работници беа појдени на митинг. Вратата не беше заклучена. Војводата го слече палтото и се зафати за работа, а ние со кралот отидовме на митинг.

Стасавме таму по половина час, облеани во пот. Денот беше многу жежок. На тоа место се беа собрале околу илјада души. Целата шума вриеше од коли и коњи. Овде-онде се продаваа кифли, дињи, лимонада и разни други нешта за јадење.

Народот седеше на груби клупи под стреите и ги слушаше проповедниците. Жените имаа на главите широки шапки, што ги штитеа од сонцето. Некои од нив беа со домашни, волнени фанели. Само малку од нив беа облечени во басмени фустани. Многу деца одеа боси, а помалите трчаа само по кошули. Бабите плетеа чорапи.

Под првата стреа, каде што отидовме, проповедникот го гостеше народот со црковни песни. Тој високо извикуваше два реда, а по него народот ги пееше во хор. Тоа звучеше многу убаво. Народот постепено се вовлекуваше во песните и пееше сè посилно и посилно. Најпосле стигнаа дотаму што некои почнаа да урлаат, колку што им држеше гласот.

Потоа проповедникот почна да држи проповед со најголемо одушевување. Одвреме-навреме народот викаше: „слава! амин!“

И тоа немаше крај. Невозможно беше да се разбере во тој шум, што зборува проповедникот. Мнозина од слушателите во толпата скокаа од место до мссто и со сила се провлекуваа напред, а по образите им течеа солзи.

Но јас набргу забележав дека мојот крал се вовлече негде. После неговиот глас почна да се издига над сите други гласови. Најпосле тој се качи на говорницата и го замоли проповедникот да му дозволи да му каже на наррдот неколку зборови. Па раскажа дека бил триесет години морски разбојник во Индискиот Океан и дека минатата пролет екипажот многу му се намалил по една страшна борба. Сега се вратил дома да собере нова дружина. Но, минатата ноќ го ограбиле и го симнале од паробродот. Но тој многу се радува бидејќи е сега друг човек и за првпат во животот се чувствува среќен. Сиромав, опљачкан, тој ќе почне пак одново, ќе се врати пак во Индискиот Океан и остатокот од своите денови ќе ги посвети за враќање на разбојниците кон патот на вистината и доброто. Никој подобро не може да го направи тоа, бидејќи тој ги познава сите морски разбојници во океанот. Се разбира дека ќе биде многу мачно да појде таму без пари во џебот, но сепак тој ќе го направи тоа. И секој пат, кога ќе успее да врати некој морски разбојник на вистинскиот пат, ќе му рече: „Не заблагодарувај ми се мене, драги! Сето тоа е дело на добрите луѓе од митингот во Парквил. Тие се вистински браќа и добротвори на морските разбојници. А нивниот проповедник е вистински пријател на секој морски разбојник!“

Потоа тој почна да плаче. Народот исто така почна да плаче. Некој извика: „Ајде да собереме доброволна помош за него!“ Пет шест слушатели скокнаа од местата и извикаа: „Нека мине покрај сите со капата в раце“! Сите па и проповедниците, се согласија со тоа.

Кралот мина покрај собраните луѓе со капата в рака, триејќи ги очите секоја минута. Тој им се заблагодаруваше и ги фалеше, што се толку милостиви кон несреќните морски разбојници. Многу убави девојчиња бараа да им позволи да го бакнат за спомен. Тој на драго срце се согласуваше и дури некои ги прегрнуваше и ги бакнуваше по неколку пати. Сите го канеа да остане кај нив една недела. Секој сметаше за особена чест да го покани дома раскаениот грешник. Но тој изјавуваше дека од тоа нема да има никаква полза, бидејќи тоа е последниот ден на митингот. А освен тоа сака што поскоро да појде на Индискиот Океан, за да може веднаш да почне да ги изведува разбојниците на вистинскиот пат.

Кога се вративме на сплавот, тој ги преброи добиените пари. Тие изнесуваа осумдесет и седум долари и седумдесет и пет центи. Освен тоа, тој беше зел едно буренце ракија од една кола, додека се враќавме од шумата. После призна дека денешниот ден е најдоходниот во целата негова мисионерска работа. Било подоходно да се проповеда за морските разбојници, отколку за неверниците.

Пред да се врати кралот, војводата исто така рече дека многу добро му врвело. Но после призна дека неговото величество го надминал. Тој набрал и отпечатил во печатницата два огласа за двајца чифлигари и им зел по четири долари. После објавил оглас за еден издаван од него весник и дури нашол неколку претплатници кои платиле претходно. Со еден збор, собрал околу девет и пол долари.

Најпосле ни покажа уште еден мал оглас, што го напечатил бесплатно, бидејќи беше за нас. На него беше претставен еден црнец со торба на рамо, а долу беше напишано: „Двесте долари награда“. Во него точно беа опишани сите забележливи црти на Џим. Во огласот стоеше дека тој избегал минатата зима од плантажата Свети Џек, на четириесет километри од Орлеан, и дека сигурно отишол кон север. Кој ќе го фати и ќе го испрати назад ќе добие награда и сите патни трошоци.

- Сега, - рече војводата, - ако сакаме, утре можеме спокојно да пловиме и дење. Штом ќе видиме некој, веднаш ќе го врземе Џим за рацете и за нозете, ќе го ставиме во колибата и ќе го покажеме огласот. Ќе речеме дека сме многу сиромаси, за да се качиме на пароброд. Затоа сме го зеле од пријатели тој мал сплав и одиме да ја добиеме наградата. Се разбира, ќе биде уште поубаво, ако му ставиме окови на рацете и на нозете. Но тоа нема да биде во согласност со нашата изјава дека сме сиромаси. Железото е многу скапо. Ќе треба да се задоволиме со јажиња.

Ние сите бевме восхитени од итроста на војводата. Сега спокојно можеме да пловиме и дење, а оваа ноќ требаше да се оддалечиме барем неколку километри од градот, зашто случајно можеа да разберат за подвизите на војводата во печатницата. Легнавме и затаивме, не покажувајќи се до десет часот вечерта. После тивко минавме покрај гратчето и го кренавме фенерот, дури кога го изминавме градот. Во четири часот изутрината, Џим ме разбуди да дежурам и ме праша:

- Што мислиш, Хак, ќе сретнеме ли за време на патувањето уште некој крал?

- Кој знае дали ќе сретнеме, - одговорив јас.

- Тогаш, прекрасно! еден крал ни е доста. Тој сега е мртов пијан. Па и војводата не е поназад.

Утредента Џим го натера кралот да зборува француски за да чуе, како изгледа. Но неговото величество одговори дека го заборавил мајчиниот јазик, бидејќи одамна ја напуштил татковината и дека толку пропатил.



21

СОНЦЕТО веќе одамна беше изгреано, но ние продолживме да пловиме. Кралот и војводата набргу излегоа од колибата со кисели лица. Но после скокнаа во водата, попливаа и тогаш малку се освежија. Откога каснавме малку, кралот седна на едниот крај на сплавот, си ги собу чевлите, ги засука ногавиците, си ги натопи нозете во ладната вода, запали цигара и почна да го учи напамет својот „Ромео и Јулија“. Кога ја научи улогата, тој почна заедно со војводата да вежба. Војводата го тераше да повторува едно и исто по стопати, покажувајќи му, како треба да се изговара секој ред. Тој го учеше да воздивнува, да ја става раката на срцето, и најпосле рече дека е доволен од неговиот ученик, Потоа додаде:

- Само што не треба да го изговараш „Ромео“ толку силно и дебело а нежно, меко, копнежливо. Еве како: „Р-омео“! Јулија е нежна и мила девојка, и не рика како бик.

После тие донесоа две долги сабји што ги направи војводата од штици и почнаа да ја исполнуваат сцената на двобојот од кралот Ричард III. Тие толку се напаѓаа и скокаа по сплавот, што за мене и за Џим беше вистинско задоволство да ги гледаме. Одеднаш кралот се сопна и падна во водата. Потоа тие се одморија и почнаа да си раскажуваат разни доживувања, што им се случиле едно време по реката.

Откако се наручавме, војводата рече:

- Слушај Капет, ние треба да дадеме невидена претстава, Треба да додадеме уште нешто, Нешто малу. Знаеш што? Јас ќе претставувам шкотландски гајдар, а ти... чекај да помислам... ти можеш да го рецитираш монологот на Хамлет.

- Хамлет? Што е тоа?

- Не го знаеш ли монологот? Па тоа е најпознатото нешто на Шекспир. Тоа е возможно, возвишено! Целиот театар ечи од ракоплескање. Тој монолог го нема во мојата книга, но јас ќе се потсетам. Чекај да видам, како беше ...

Војводата зачекори ваму-таму по сплавот, длабоко мислејќи се. Одвреме-навреме тој се муртеше. Де го стикаше челото со рака, де офкаше, де плачеше. Интересно беше да се гледа. Најпосле малку по малку се сети и ни рече да го слушаме внимателно.

Тој зазеде благородна поза, направи чекор напред, ги испружи рацете, ја зафрли главата назад и ги насочи очите во небото. Потоа почна високо да вика, да офка и да крцка со забите. Додека го цитираше тоа тој јачеше, се фрлаше и се тепаше со тупаници по Главата. Еве ја таа улога:

Да се биде или не; тоа е остар нож
што на немаштината ѝ дава толку долг век
зашто кој ќе ги трпи маките додека Бенен Вуд стаса во Дансинен,
да нема страв од нешто по смртта
што го вознемирува последниот мирен сон,
таа втора форма на големата природа
и прави подобро со прачка да се браниме од стрелата на судбината пакосна
отколку што пропаѓаме во други непознати тегоби.
Тоа е тој избор и тука мораме да застанеме:
појди разбуди го Данкен! Само ако можеш;
бидејќи кој би се согласил да го поднесува камшикот и презрението на светот,
неправдата на силеџиите, надменаста на големецот,
страста на правдата и избавувањето од сите маки
во глувата тишина и темната ноќ каде зјапаат гробиштата
во вообичаената облека на свечената црнина.
Од таа непозната земја преку чии меѓи
уште ни еден патник се нема вратено,
не стрии на светот зараза
која здравата боја на одлуката
ја покрива со болка на ужас
на сите облаци што се надвиснале над нашите покриви
заради тоа да се завртат на друга страна
и го губат името на делата.
Тоа е крај кон кој треба усрдно да се стремиме.
Но молчи сега, Орфелијо убава,
туку оди во манастир, веднаш - оди!1

На старецот тоа многу му се допадна. Тој бргу го научи тоа без запирање, како да беше создаден за театар. Кога почнуваше да ја игра улогата и се одушевуваше, интересно беше да се гледа како прекрасно мавташе, рикаше и лудуваше!

При првиот погоден случај војводата отпечати неколку огласи. Два три дена потоа на сплавот беше многу весело. Кралот и војводата непрестајно се вежбаа со сабјите, или пак ги рецитираа своите улоги.

Едно утро кога бевме многу оддалечени од државата Арканзас, во далечината се покажа едно гратче, расположено на реката. Ние застанавме на половина километар од него во едно мало заливче задскриено, со надвиснати над него гранки од чемпресови дрвја. Сите со исклучок на Џим, седнавме во чунот и запловивме кон градот, надевајќи се таму да дадеме претстава.

Стасавме токму навреме. Тоа попладне еден циркус даваше претстава и народот веќе се собираше. Вечерта циркусот требаше да замине, така што ние можевме да сметаме на успех. Војводата веднаш ја зеде под закуп салата, а ние се распрснавме по градот и го лепевме огласот. Еве што пишуваше на него:

Враќање на Шекспировите времиња!!!
Ретка претстава! Само една вечер!
Позпатите на целиот свет артисти Давид Герик помладиот од лондопскиот Друрилејнски театар
и
Едмон Кин постариот од лондонскиот кралски театар
Хејмаркет,
Хваитчепел, Падинг, Леин, Пикадили во Лондон и други европски театри имаат чест да ја претставуваат бесмртната сцеиа на балконот од
РОМЕО И ЈУЛИЈА!!!
Ромео - - - - - - - - Г. Герик
Јулија - - - - - - - - Г. Кин
со учество на целата трупа!
Нови костими, нова декорација, нова опрема!
исто така
Страшен витешки и возбудлив
двобој со мечеви
од Ричард III.!!!
Ричард III - - - - - - - - Г. Герин
Ричмонд - - - - - - - - Г. Кин
освен тоа
(по особено барање на публиката)
ќе се претстави бессмртниот монолог на Хамлет!!!
од познатиот Кин!
(Рецитиран од него во Париз триста вечери по ред)
Само една вечер!
Поради претстојните ангажмани во Европа!
Влез 25 центи; деца и послуга 10 центи.

Потоа отидовме да се прошетаме низ градот. Речиси сите куќи и дуќани беа стари, дури никогаш не бојадисани. Оградите беа испокршени. По градините се шетаа свињи, а жителите усрдно ги бркаа.

Сите дуќанчиња се наоѓаа на една улица. Под стреите имаше празни качиња. На нив по цел ден седеа безработни, кои џвакаа тутун. Штом некој ќе ја ставеше раката в џеб, веднаш наоколу се слушаше:

- Ајде дај малку тутун, бе!

- Немам, - одговараше оној, од кого што бараа. - Побарајте од Бил.

Бил обично лажеше дека му се свршил тутунот. Некои од безработните им врзуваа тенекии на кучињата. Другите ги с'скаа кучињата по свињите. И така минуваа по цел ден.

Колку што повеќе се наближуваше времето на претставата, толку повеќе коли и коњи се трупаа по улиците. Секој миг доаѓаа сè нови и нови луѓе. Семејствата што доаѓаа си носеа јадење од село и јадеа во колите. Се испи многу ракија. Јас на три места видов тепачки. Одеднаш некој викна:

- Гледајте! Старецот Богз доаѓа од селото да се прошета. Како секогаш, тој е пијан до заборав.

Сите безработни многу се зарадуваа. Тие беа навикнале да се шегуваат со Богз.

- Интересно е, кого сега не ќе го остави на мир, - рече еден од нив. - Навистина тој ако ги уништуваше сите, што ги заплашуваше последните дваесет години, убава слава би си создал досега!

Друг додаде:

- Сакам денеска старецот Богз да ме заплаши мене! Барем ќе знам, дека ќе живеам сто години!

Богз го тераше коњот со најголема брзина, викајќи и врескајќи како Индијанец:

- Еј, тргнете ми се од патот! Ќе ве смачкам како пилци!

Тој беше многу пијан и одвај се држеше на седлото. Наизглед не изгледаше постар од педесет години. Лицето му беше многу црвено. Сите го задеваа и му се смееја. А тој непрестајно ги исмејуваше.

- Чекајте, - велеше тој, - вашиот ред исто така ќе дојде, само што сега немам време. Дојдов да го убијам стариот полковник Шеберн. Најпрвин да го убијам него, а после ќе се зафатам и со вас.

Кога ме виде мене тој рече:

- А ти зошто си дошол овдека? Изгледа деќа ти се досадило да живееш. И замина покрај мене.

Јас се исплашив но еден човек ме успокои.

- Не вознемирувај се! Тој само заплашува. Кога е пијан секогаш е таков. А инаку е најдобродушниот човек во целиот Арканзас. Досега на никого не му направил зло ниту во пијана, ниту во трезна состојба.

Богз се приближи до најголемиот дуќан во градот, се наведна кон вратата и извика:

- Еј, Шеберн, ајде излези! Излези да го видам човекот, што ме измами. Тебе те барам, куче ниедно. Сега нема да ми избегаш од раце!

Тој почна да го опсипува Шеберн со разни погрдни зборови, што му идеа на јазик.

Целата улица брмчеше од народ. Сите слушаа и се смееја. Одеднаш од дуќанот излезе еден педесетгодишен човек со важен, горд од и облечен многу поубаво од другите. Толпата веднаш се тргна, за да му направи место. Тој се обрна кон Богз сосем спокојно и тивко рече:

- Тоа ми досади. Но јас ќе трпам уште ден час. Запамети убаво само еден час. Не повеќе. Ако по тоа време отвориш уста и ме навредиш, ќе се расправам со тебе, како што знам!

Потоа се заврте и влезе во дуќан. Толпата се смири. Никој не се подмрдна, никој повеќе не се насмеа. Богз продолжи со коњот по улицата, не престанувајќи да го навредува Шеберн и да вика, колку што му држеше гласот.

Но по малку пак се врати, се запре пред дуќанот и продолжи да вика. Околу него се насобраа луѓе, што се мачеа да го скротат. Но ништо не помагаше. По едно време еден од присутните извика:

- Појдете да ја повикате ќерка му! Донесете ја побрзо! Тој понекогаш ја слуша! Само таа може да го вразуми.

Се стрчнаа да ја викнат ќерка му. Богз пак избега со коњот. Јас се прошетав малку по улицата и застанав. По десетина минути пијаниот повторно се појави, само сега пешки. Тој се нишаше по улицата и идеше право кон мене. Двајца пријатели го држеа под рака и се мачеа да го однесат. Тој беше смирен, изгледаше збунет, не се спротивставуваше и дури како самиот да брзаше некаде. Одеднаш некој извика:

- Богз!

Ја завртев главата и го видов полковникот Шеберн. Тој стоеше неподвижно на сред улицата и во рацете држеше пиштол со цевката нагоре. Во тој миг видов една млада девојка, која трчаше кон нас заедно со двајца други мажи. Богз и пријателите негови се завртеа да видат кој вика по него. Кога го видоа пиштолот, двајцата пријатели скокнаа настрана, а цевката на пиштолот полека се наведна. Богз ги дигна рацете нагоре и извика:

- О, господару! Не стрелајте!

Бум! се разнесе првиот истрел. Богз се затетерави наназад. Бум! друг истрел, и несреќниот тешко падна на земјата, раширувајќи ги рацете. Младата девојка писна, падна врз татко ѝ, облеана од солзи, и извика: „Тој го уби!“

Насобраниот народ го заобиколи убиениот.

Полковникот Шеберн го фрли пиштолот наземи, се заврте и си отиде.

Неколку души го кренаа Богз и го однесоа во една мала аптека. Таму го ставија наземи и му ставија под глава една библија. Друга библија му ставија на градите. Старецот длабоко воздивна десетина пати па се смири. Тој умре.

Пријателите на Богз одвај ја оттргнаа ќерка му од него. Таа многу плачеше.

Речиси целиот град се собра на местото на убиството. Огромната толпа силно се брануваше. Секој, што го виде убиството на Богз, раскажуваше како се случи.

Одеднаш некој од присутните рече дека треба да го линчуваат Шеберн. По една минута сите почнаа да го повторуваат тоа. А малку подоцна разлутената толпа тргна напред, кинејќи ги по пат сите јажиња, за да го беси со нив Шеберн.



22

ГУСТАТА ТОЛПА тргна по улицата кон куќата на Шеберн, викајќи и врескајќи, како толпа на црвенокожци. Ништо не ја запираше по патот. Пред неа со плачење бегаа исплашени деца. Прозорците на куќите беа полни со женски глави. На секое дрво имаше црнчиња. Зад секоја ограда гледаа црнкињи. Многу жени и девојчиња силно плачеа, исплашени од смртта.

Толпата се запре пред градината на Шеберн. Таа брмчеше како пчеларник. Од шум и викотници можеше да оглуши човек. Градината беше околу шест метри долга, затоа некој извика:

- Скршете ја оградата! Скршете ја оградата!

Се слушнаа тресок, викотници. Оградата падна и толпата навлезе во градината, како морски бран.

Во тој миг Шеберн се појави на покривот од куќата со пушка в раце. Тој застана мирно, сосем спокојно и ладнокрвно, без да прозбори ниту збор. Шумот стивна и живата толпа отстапи назад.

Шеберн не отвораше уста, а само стоеше тивко и гледаше надолу. Тишината беше страшна. Полковникот ја погледна толпата. Кога го сретнаа тој поглед луѓето се помачија да го издржат, но не можеа: сите збунето ги наведнуваа главите.

Кога помолче малку, тој се насмеа. Но не весело, а мрачно, од кое морници ми минеа по грбот. Слично нешто се чувствува, кога се јаде леб со песок. Тогаш тивко и налутено рече:

- Од каде ви текна некого да казнувате? Па тоа е смешно! Вие немате ниту капка смелост, за да линчувате еден маж. Гледајте, способни сте да намачкате со катран и да ја накитите со перја некоја незаштитена жена или некој истоштен скитник. Но напразно си вообразувате дека ќе можете да се пресметате со еден вистински маж. Не, вистинскиот маж може да се чувствува во безопасност дури меѓу десет илјади такви како вас, додека е светло и додека не го нападнете подмолно од зад грб. Зар не ве познавам? Јас доволно ве изучив. Се родив и израснав на југ. Живеев на север. Затоа добро го познавам народот во целиот тој крај. Вие не сте ништо друго, а дива толпа. Но толпа без водач ништо не претставува. Разберете, јас воопшто нема да се уплашам од вас! А сега ви останува само едно: да си ги свиткате опашките и да се вратите во своите дупки. Инаку...

Тој ја крена пушката и нанишани. Толпата веднаш се тргна назад и се распрсна во разни страни.

Јас тргнав кон циркусот и отидов ќај задната страна на шалтерот. Штом чуварот се пооддалечи, го кренав малку шаторот и брзо се мушнав под него.

Навистина, во џебот имав една златна монета од дваесет долари и малку ситни пари. Но јас решив да ги чувам за црни денови. Ништо не се знаеше. Сè можеше да ми се случи, далеку од дома, меѓу туѓи луѓе. Требаше да бидам претпазлив. Јас не ги жалев парите, кога се работеше за циркус, но немаше никаква потреба да правам такви трошоци...

Тоа беше вистински, прекрасен циркус. През целиот живот не сум видел поубаво нешто. Артистите излегуваа на арената по двојки: кавалер и дама. Мажите беа по кошули, по панталони и боси. Жените се одликуваа со необична белотија и силно црвенило. Сите беа убави и беа облечени како вистински кралици. Костимите, кои сигурно чинеа милиони, беа покриени со брилијанти. Чудна глетка! През целиот свој живот не сум видел такво нешто. После сите по ред застанаа простум на седлата од коњите и почнаа да обиколуваат, поклонувајќи се.

Јаваа сè побрзо и побрзо. После заиграа, стоејќи на една нога. При трчањето ќоњите се наведнуваа сè повеќе и повеќе, а директорот, одеше наоколу, врснувајќи со камшик и викајќи: „Оп! Оп“. Палјачо зад него правеше смешки. Најпосле сите јавачи ги пуштија уздите. Жените ги ставија рацете на колковите, а мажите ги скрстија на градите. Коњите трчаа уште посилно. Тогаш секој по ред почна да скока на земја и да се поклонува многу љубезно. Потоа еден по еден се скрија зад завесата. Публиката почна да ракоплеска, да вика и да беснее од восхит.

За цело време на претставата артистите покажуваа чудни опити, а палјачо правеше толку смешки што сите одвај не умреа од смеа. Директорот на циркусот не можеше да ја отвори устата а да не направи некоја смешка. Просто не можам да разберам, како тој успеваше толку брзо да измислува такви смешки. Јас за цела година не можев да измислам толку смешки.

Одеднаш еден пијаница почна да се провлекува кон арената, фалејќи се дека и тој знае да јава. Сите го задржуваа, но тој не сакаше да слушне. Целата претстава се прекина. Публиката викаше и го дразнеше пијаниот. Тоа го раздразни уште повеќе. Народот стана. Многумина извикаа: „исфрлете го надвор!“ Две три жени писнаа. Тогаш директорот на циркусот се обрна кон публиката со зборовите:

- Господо, штом тој се надева дека сè ќе биде добро, ќе му ја исполниме желбата. Ако овој господин вети дека нема да крева врева, ќе му позволиме да појава, само ако може да се држи на коњ.

Сите избувнаа да се смеат и се согласија, а пијаниот се качи на коњот. Штом седна, коњот под него веднаш почна да лудува, да скока на сите страни и да се врти. Двајца од послугата на циркусот просто му се обесија на уздата, мачејќи се да го задржат, а пијаниот се фати за гривата и при секое скокање нозете му потскокнуваа во воздухот. Публиката стана на нозе, викаше и се смееше до солзи. Најпосле, колку и да се мачеа прислужниците, коњот се пушти како ветар околу арената, а пијаниот лежеше мешечки на седлото, се држеше за гривата и ги спушташе до земјата де едната, де другата нога. Народот примираше од смеа. Но мене тоа воопшто не ми изгледаше весело. Јас целиот се тресев, кога гледав, на каква опасност се изложува пијаниот. Набргу тој се качи на седлото, како што треба, се фати некако за уздата, нишајќи се од една страна на друга. Потоа тој скокна и се исправи на грбот од коњот, ја пушти уздата и ги скрсти рацете. А коњот продолжуваше да трча со најголема брзина.

Јавачот сега стоеше на коњот, така сигурно, како никогаш во животот да не бил пијан. Одеднаш тој почна да се соблекува. Алиштата му летаа во воздухот. Претставете си, тој слече седумдесет парчиња. И ете, тој се исправи пред нас прав, убав, облечен толку убаво, каков што никогаш во животот не сум видел. Најпосле скокна од коњот, се поклони пред публиката и истрча кон завесата. Посетителите беа многу задоволни и зачудени.

Тогаш директорот на циркусот ни објасни дека и него го изиграле. Се докажа дека тоа бил еден од артистите. Тој самиот ја измислил таа шега без да знаат другите.

Не знам дали на светот има поубави циркуси од овој! Во секој случај тоа за мене беше прекрасно.

Таа вечер ја дадовме и нашата претстава. Само што на неа дојдоа дванаесет души. Точно толку, колку да се платат трошоците. Па и тие посетители за цело време се смееја. Тоа многу го налути војводата. Сите си отидоа пред да сврши претставата. Остана само едно момче, но и тоа набргу заспа.

Војводата велеше дека тие арканзиски глупаци ништо не разбираат од Шекспир. За нив треба нешто попросто. На пример комедија, а дури и уште полошо. Сега тој знае што е за нивниот вкус.

Навистина, следното утро најде неколку поголеми лисја хартија и црна боја, направи неколку огласи и ги залепи по градот. На огласите пишуваше:

Во градскиот театар
Само три вечери по ред
Познатиот на цел свет трагичар
Дејвид Герик помладиот
и
Едмонд Кин постариот,
Членови иа лондонскиот и на другите
Европски театри,
Ќе ја исполнат потресната трагедија
КРАЛСКИ КАМЕЛЕОПАРД,
или
Тоа само кралевите можат!!!
Влез 50 центи

А при дното со најкрупни букви беше напишано

ЗА ГОСПОЃИ И ДЕЦА ВЛЕЗ ЗАБРАНЕТ

- Ако тоа не ги привлече, - рече војводата, - ќе признам дека воопшто не ги познавам луѓето од Арканзас!



23

СЛЕДНИОТ ДЕН кралот и војводата работеа ревносно од утро до вечер. Тие ја украсија сцената, ставија завеси и наредија свеќи пред сцената. Вечерта театарот беше преполн. Кога не остана ниту едно слободно место, војводата се изгуби од влезот, отиде на сцена, излезе пред завесата и одржа мал говор. Во него тој ја фалеше трагедијата, велејќи дека е таа најпотресна во целиот свет. Така продолжи да ја велича трагедијата и Едмонд Кин постариот кој требаше да ја игра главната улога. Најпосле, кога доволно го предизвика љубопитството на публиката, ја дигна завесата. Тогаш кралот скокна на сцената на нозе и на раце, сосем гол... Тој беше бојадисан со попречни, цветни црти од главата до нозе. Тоа сите ги насмеа. Публиката се превиткуваше од смеа. Кога кралот сврши да лудува и се скри зад завесата, публиката почна да му ракоплеска, да вика, да тропа со нозе, додека тој пак не излезе. Истото се повтори уште еднаш. Навистина, и мртовец би се насмеал, ако ги видеше скокањата и виткањата на стариот глупак.

Потоа војводата ја спушти завесата, се поклони пред публиката и рече дека трагедијата ќе се игра уште два пати. Трупата била ангажирана во Лондон, каде што сите места биле веќе продадени. Кога се поклони уште еднаш, тој додаде дека ако успеал да ја заинтересира публиката со својата троглива и поучна трагедија, ќе се смета многу задолжен, ако посетителите им ја препорачаат на своите пријатели и ако ги посоветуваат исто така да дојдат и да ја видат.

Дваесетина гласови извикаа:

- Како, се сврши ли? Тоа ли е сè?

- Да, тоа е сè, - одговори војводата.

Веднаш се крена силна бура од негодување. Сите извикаа:

- Тоа е лага! Не излагаа! Па налутено се спуштија кон сцената да се пресметаат со трагичарите.

Но еден висок, убав младич стана од местото и извика:

- Почекајте, господо, еден збор!

Сите застанаа да слушаат.

- Нас нè излагаа, одвратно нè излагаа! - продолжи тој! - Ние воопшто не сакаме да му служиме за смеа на целиот град и цел живот да слушаме подбивања. Така ли е? Еве зошто го предлагам следново: Ќе излеземе одовде мирно и тивко како ништо да не било, ќе почнеме да ја фалиме претставата и ќе ги излажеме сите други граѓани. Тогаш сите ќе бидеме со иста положба. Нели е тоа најубаво? (Да, да, - извикаа гледачите). Прекрасно! Значи никој ниту збор нема да каже за измамата. Ќе си појдеме дома и ќе ги советуваме сите да дојдат да ја видат трагедијата.

Следниот ден по целиот град се зборуваше само за прекрасната претстава. Театарот пак беше преполнет и повторно ја излагавме публиката. Кога ние со кралот и со војводата се вративме дома на сплавот, нè чекаше убава вечера. На полноќ тие нè натераа да пловиме со Џим на средината на реката, да се спуштиме на два километри и да го скриеме таму сплавот на брегот.

Третата вечер театарот беше пак преполнет. Само што посетителите не беа нови, а истите, што присуствуваа на првите две претстави. Јас стоев до војводата при влезот и забележав дека сите што влегуваа носеа по нешто со себеси. Џебовите на повеќето им беа надуени, а другите криеја нешто под пазувите. Многу смрдеше на расипани јајца, на скапани зелки и на други такви работи. Ако можам да разликувам смрдеа на скапана мачка, (а во тоа никој не може да ме надмине), се обложувам дека во салата носеа најмалку шеесет такви трупа. Јас влегов внатре, но не можев да ја издржам тешката миризба. Кога се наполни салата, војводата му даде на едно момче четврт долар и го замоли да поседи место него на влезот. Тој се упати кон задниот влез на сцената. Јас го следев. Но штом завртевме на агалот тој ми шепна:

- Сега бегај, да бегаме колку што не држат нозете!

Го послушав. Тој го направи истото. Ние речиси едновремено стасавме на сплавот. Веднаш потоа пловевме во тишината и мракот, веслајќи кон средината на реката. Никој од нас не рече ниту збор. Ми се нажали за кутриот крал, кога си помислив, како ќе се расправа со публиката. Но сожалувањето ми беше излишно. Тој излезе од колибата и рече:

- Е, војводо, ајде зборувај! Оваа вечер добро ли се распродадоа билетите! Значи, Неговото Величество, воопшто не бил во градот.

Војводата кимна потврдно со главата, но не рече ниту збор. Ние не запаливме оган, додека не отпловивме на десетина километри од градот. После го осветливме сплавот и вечеравме. Кралот и војводата се смееја како луди, споменувајќи си, како ја ограбија чесната публика.

- Глупаци едни! - рече војводата. - Јас претходно знаев дека тие ќе молчат првата вечер и ќе ја намамат другата публика. Знаев дека ќе нè нападнат третата вечер. Вообразувајќи си дека дошол нивниот ред за да се одмаздат. Скапо би платил да видам, како ќе се сврши сето тоа и како ќе се распоредат. Па што? Можат да си направат гозба. Продукти донесоа достатно!

За тие три вечери кралот и војводата собраа четиристотини шеесет и пет долари. Со еден збор, цел куп пари!

Набргу двајцата легнаа да спијат и за'ркаа.

- Кажи ми, Хак, - ми рече Џим, - не се чудиш ли, што нашиот крал така постапи.

- Не, никако.

- Зошто, Хак?

- Зашто таков им е обичајот на кралевите.

- Но, војводата повеќе личи на човек.

- Војводата е нешто друго. Но сепак разликата меѓу нив не е многу голема. Кога ќе се напие тој, не можеш да го разликуваш од кралот.

- Сепак, Хак, не би сакал да се зближувам со други прочуени луѓе. Доста ни се и овие двајца.

- Се сложувам со тебе, Џим. Но сега овие двајцата ни се обесиле на вратот. Затоа не треба да забораваме, кои се тие, и треба да бидеме поуслужливи спрема нив.

Имаше ли смисла да му објаснувам дека тоа не се вистински крал и војвода. Тоа ќе биде бесполезно.

Легнав да спијам. Џим не ме разбуди кога ми дојде времето за дежурство. Тој често го правеше тоа. Кога в зори се разбудив, тој седеше со наведена глава меѓу колената и плачеше. Не обрнав внимамие на тоа и не го прекинав. Знаев за што тагува. Тој мислеше на жена си и на децата, кои беа останати, таму далеку.

Џим никогаш не се беше одделил од дома, а уверен сум дека тој го сакаше своето семејство, како што белите ги сакаат своите блиски. Тоа можеби ќе ви е чудно, но сигурен сум дека е така. Тој често плачеше и тажеше ноќно време, кога мислеше дека спијам и сè повторуваше:

- Кутрата Лиза! Кутриот Џон! Никогаш повеќе не ќе ве видам, никогаш!

Многу добар црнец беше тој Џим.

Овој пат самиот започна разговор за жена му и децата.

- Денеска ми е особено тешко на срцево, - рече тој, - зашто слушнав на брегот детски вик, а после удари. Веднаш си споменав, како еднаш лошо се однесов кон мојата малечка Лиза. Таа тогаш одвај имаше четири години. Се разболе од скарлатина и за малку што не умре. Но полека полека оздраве. Еднаш таа стоеше крај мене и јас ѝ реков:

- Затвори ја вратата! Таа не ме послуша, а само стоеше и се смееше. Тоа ме разлути. Јас силно повторив:

- Не слушаш ли, што ти зборувам? Затвори ја вратата! Таа не се подмрдна и продолжуваше да се смее. Јас многу се налутив и извикав:

- Чекај ти! Јас ќе те научам да слушаш!

И со едно мавнување ја удрив така што таа падна на земја. После отидов во другата соба. Кога по десет минути се вратив вратата сè уште беше отворена. Лиза стоеше крај неа со наведнати очи и тивко плачеше. Солзите ѝ паѓаа како град. Јас се разлутив уште повеќе и сакав пак да ја удрам. Но во тој миг ветрот ја затвори вратата, ја затвори со силен шум над самото уво на детето, зашто таа се затвораше однадвор. Детето не се подмрдна. Срцето ми се свитка. Јас се чувствував толку лошо, што целото тело ми се тресеше. Тресејќи се излегов од собата. После тивко ја отворив вратата, ја проврев главата над рамото на детето и одеднаш извикав: „Уф!“ Колку што ми држеше гласот. Лиза не се подмрдна. О, Хак, колку заплакав тогаш! Јас ја зедов в раце, ја стиснав до срцето и реков:

- Кутрото детенце! Нема никогаш да си простам, никогаш додека сум жив!

О, боже мој, од болеста таа оглувела! А јас, глупав, ја тепав на сето згора!



24

СЛЕДНИОТ ДЕН вечерта се запревме кај малото островче обраснато со врби, што лежеше сред реката. На двата брега спроти тоа островче се гледаа гратчиња. Кралот и војводата веднаш почнаа да се советуваат, како да ги излажат двете гратчиња. Џим рече дека се надева таа работа да ја свршат само за неколку часа, зашто му е многу тешко и мачно да лежи цел ден во колибата. Навистина, секој пат кога го остававме ние го врзувавме за раце и за нозе. Тоа го правевме за да не го сметаат за избеган црнец, ако случајно го видат на сплавот. Војводата се согласи дека навистина е тешко да се лежи врзан цел ден, и вети дека ќе измисили нешто за да му биде полесно на Џим.

Тој војвода беше многу довитлив! Тој брзо измисли нова ѓаволија. Го облече Џим во костим на кралот Лир. Тоа беше една шарена долга облека од шарена басма. Му стави на глава перика од бели коси и иста таква фалшива брада, извади боја па му го намачка лицето, рацете, ушите и вратот со густа сива боја. Така Џим личеше на удавен, што престојал десетина дена во вода. Вистинско плашило! Најпосле војводата го напиша на една штица следното:

„Болен Арап, но безопасен додека не го разлутат“.

Таа штица ја закова на еден стап, а стапот го забоде на неколку чекори од колибата на сплавот. Џим беше многу задоволен од тоа. Се разбира, тоа е многу поубаво, отколку да лежи врзан секој ден и през цело време да се тресе, штом ќе чуе некаков шум. Војводата му нареди да не се плаши, да се држи слободно, а ако некој се приближи до колибата, да излезе надвор и да изрика неколку пати како ѕвер. Тогаш тој се надева дека љубопитните ќе се разбегаат и ќе го остават мирен. Тоа е возможно. Но ми се чини дека е сосем излишно да рика. Доволно е да се појави во тој костим, за да натера и умрен човек да избега.

Двајцата измамници сакаа пак да ја дадат претставата „Тоа само кралевите го можат“, бидејќи тоа донесуваше многу пари. Но тие се плашеа нивната измама да не се прочула надалеку. Ништо ново не им текнуваше. Војводата вети дека ќе помисли. Сепак ќе може нешто да измисли барем за едно гратче. А кралот реши да оди во другото гратче, надевајќи се дека самиот ѓавол ќе му покаже што треба да прави. Во гратчето, каде што застанавме последниот пат, сите ние си купивме по неколку костуми. Кралот се облече од глава до петици и ми нареди и јас да го направам истото. Костумот на кралот беше црн и во него тој личеше на сериозен господин. Јас воопшто не знаев дека облеката може толку да го измени човека. Порано тој личише на стар скитник. А сега секој, кој ќе го видеше како ја симнува новата капа, како љубезно се поклонува и се насмевнува, би го сметал за сериозен господин, дури за поп или архиепископ.

Џим го исчисти чунот, а јас ги наместив постелите. Крај брегот, на три километри од гратчето, стоеше голем пароброд. Веќе два часа го товареа.

- Ако се земе предвид, како сум облечен, - ми рече кралот, - најдобро е да се претставам дека доаѓам од Сен Луис или од некој друг голем град. Терај право кон паробродот, мили мој! Ние со него ќе пристигнеме во градот.

Не чекав да ми ја повтори таа заповед, зашто ми беше пријатно да се возам на пароброд. Ние се приближивме до брегот па половина километар погоре од градот. Набргу видовме едно селско момче со простодушен изглед. Тоа седеше на една греда, бришејќи си ја потта од лицето. Крај него лежеа две платнени куферчиња.

- Застани на брегот! - ми рече кралот.

Откако застанавме, тој го праша момчето:

- Каде одите, млад човеку?

- На паробродот. Одам во Орлеанс.

- Тогаш седнете кај нас во чунов. Чекајте, мојот слуга ќе ви помогне да ги пренесете куферите! Слези на брегот и помогни му на овој господин, Адолфе! (Адодф бев јас).

Јас го послушав, а после ние тројцата запловивме понатаму. Момчето беше многу благодарно. Не е лесно да се носи багаж во таква горештина. Му рече тоа на кралот. Момчето го праша кралот на каде одиме. Неговото Величество му објасни дека дошол во тоа село ова утро, а сега оди на гости кај еден познат чифлигар, кој живее на неколку километри одовде.

- Кога ве видов најпрвин, - рече момчето - веднаш си помислив: „Тоа сигурно е господинот Вилкс. Жалосно што задоцнив“. А после си помислив: „Не, не е тој. Тој не би пловел со чун спроти текот ка реката“. Вие не сте господинот Вилкс, нели?

- Не, јас се викам Блоџет, Александар Блоџет. Јас сум еден од скромните слуги на црквата. Сепак жалам, што господинот Вилкс задоцни. Особено ако губи нешто од задоцнувањето. Но се надевам дека тоа нема да се случи.

- Не, нема да изгуби ништо од наследството. Никој нема да го земе неговиот дел. Но лошо е што нема да го завари жив неговиот брат Питер. За него тоа можеби е сеедно. Но покојниот Питер од сè срце сакаше да се види со него пред смртта. Последните три недели тој само за тоа зборуваше. Тие не се имаа видено од мали. А другиот брат глувонемиот Виљем, кој сега има околу триесет и пет години, покојниот воопшто не го ни видел. Овдека во Америка се преселија само двајцата браќа. Питер и Џорџ. Џорџ и се ожени овдека. Но тој и жена му умреа минатата година. Од четворицата браќа останаа живи само Харви и Виљем. Но, како што и реков и двајцата не дојдоа овдека навреме.

- Никој ли не им јави?

- Се разбира дека им јавија. Им јавија уште пред два месеца, кога Питер се разболе првпат. Тој потоа се поправи, но самиот рече дека нема многу да живее. Беше многу стар, а ќерките на покојниот Џорџ беа многу млади за да се грижат како што треба за болниот чичко, освен Мери Џен, која е најголема. Тој се тажеше, откога умреа Џорџ и жена му. Се гледаше дека му досадило да живее. Многу сакаше да ги види Харви и Виљем, за да се здоговори за наследството. Воопшто не сакаше да го прави тоа по писмен пат. Но сепак напиша писмо за Харви, во кое пишуваше, кај се скриени парите и како сака да се раздели богатството меѓу девојчињата. Со тоа тој сакаше да им ја осигури иднината, зашто татко им Џорџ не им оставил ништо.

- Зошто не дојде Харви? Каде живее тој?

- О, живее далеку во Англија, во Шефилд. Тој е свештеник и никогаш овдека нема дојдено. Досега уште не нашол слободно време. Па кој знае? Можеби воопшто и да не го добил писмото.

- Кутриот! Многу е жално, што покојниот не можел да се види со браќата! А вие во Орлеанс ли одите?

- Да, но нема долго да останам таму. В среда ќе се качам на пароброд и ќе заминам за Рио де Жанеиро. Таму живее еден мој чичко.

- Многу е долг патот, но е пријатен. Многу сакам да сум на ваше место. Мери Џен најголемата е, нели? А колку години имаат другите?

- Мери Џен има деветнаесет, Сузана петнаесет, а Џоана четиринаесет. Џоана е таа што е родена со пресечена усна.

- Кутрите девојчиња! Тешко е да останат сами на овој свет!

- О, не им е толку лоша положбата! Стариот Питер имаше добри пријатели, што не би ги напуштиле сирачињата да страдаат. На пример, Баптистичкиот свештеиик Хопсон, ѓаконот Лот Хови, Бен Ракер, Ебнер Шеклфорк, адвокатот Леви Бел, докторот Робинсон, нивните жени, вдовицата Батели. Ги има многу, и тоа со оние со кои Питер беше во најголемо пријателство. Така што Харвеј ќе знае каде да најде пријатели, кога ќе дојде.

Итриот старец продолжуваше да го распрашува додека не го натера момчето да раскаже сè за Вилксови и за гратчето, во кое живееја. Тој научи дека Питер бил кожар, а Џорџ столар, дека Харви бил свештеник на независната црква, и така натаму... Најпосле тој праша.

- Зошто одите пеш кон паробродот? Вие можете да го почекате на кое и да било место на брегот!

- Бидејќи е тоа голем пароброд и јас се плашам дека воопшто нема да застане. Тие големи пароброди ретко застануваат кога ги викаат. Паробродот од Цинцинати сепак понекогаш застанува, но тој е од Сент Луис.

- Питер Вилкс богат ли беше?

- Ох, да, многу богат! Тој имаше куќа, земја. Освен тоа зборуваат дека оставил три четири илјади долари скриени негдека во куќата.

- А кога, рековте дека умрел?

- Не споменав кога. Но тој умре синоќа.

- Значи утре ќе го закопаат?

- Да, околу пладне.

- Тоа е многу, многу тажна работа! Но што да се прави? Сите ќе умреме порано или подоцна. Затоа треба претходно да се подготвиме за смртта. Тогаш ќе можеме да бидеме спокојни.

- Да, господине, така е. Мајка ми секогаш ми зборуваше за тоа.

Кога се приближивме до паробродот, тој си ги натовари куферчињата и замина. Кралот ниту помислуваше да се качиме на паробродот. Штом се оддалечи паробродот, тој ме натера да веслам уште еден километар, слезе на брегот на едно пусто место и рече:

- Сега терај колку што можеш побрзо назад. Донеси го војводата и земете ги новите куфери. А ако го нема него таму, појди на другиот брег да го најдеш. Кажи му да дојде по секоја цена. Ајде тргнувај!

Јас се сетив, што планира, но се преправав дека не разбирам. Кога се вратив со војводата тие го скрија чунот, седнаа на гредата и кралот му го повтори сето што му го раскажа младичот. Сè, до последен збор. И во исто време се мачеше да зборува како Англичанец. Тоа му одеше лесно. Јас не би можел да зборувам како него, затоа нема ни да се обидам. Но тој го праваше тоа многу мајсторски.

- Само не знам, Бриџвотер, дали ти ќе можеш да се престоруваш глувонем?

Војводата го замоли да не се вознемирува. Тој веќе еднаш играл глувонем на сцената. Потоа двајцата почнаа да го чекаат паробродот.

Кон пладне минаа две мали паробродчиња. Но тие идеа од близу, затоа не им обрнавме внимание. Најпосле се појави еден голем пароброд. Тие го запреа. Веднаш пратија чунови да нè земат. Паробродот идеше од Цинцинати. Но кога разбраа дека сме се качиле само за четири пет километри, капетанот и командантот силно се налутија. Тие почнаа да викаат дека нема да нè слезат. Но кралот остана спокоен и рече:

- Ако господата можат да платат по долар за секој километар, за да ги однесат на брегот со чун, тоа не ќе биде загуба за паробродот нели?

Тие веднаш омекнаа и рекоа дека сега работата е во ред. Кога стасавме до гратчето, не префрлија со чун до брегот. Околу дваесетина љубопитни жители дотрчаа да го видат чунот што се приближуваше. Кралот ги праша:

- Можете ли да ни покажете, господа, каде живее господинот Питер Вилкс?

Тие се погледнаа и ги занишаа главите како да сакаа да кажат: „Ете, гледате ли, што ви зборував јас?“ Потоа еден од нив тивко и претпазливо рече:

- Многу жалам, господине, но ние можеме само да ви соопштиме каде живееше до синоќа!...

Стариот измамник, заплака, како да беше погоден точно во срцето, падна врз човекот со кого што зборуваше, го прегрна и просолзи.

- Оф! Оф! - рече тој, кутриот мој брат умрел! Не ни било пишано да се видиме со него... Ох, каква тешка несреќа!

Продолжувајќи да плаче, тој се заврте кон војводата и почна да му прави некакви идиотски знаци. Неговата светлост, ѓаволот да го земе, ги испушти куферите и заплака силно колку што го држеше гласот. Право да си кажам, никогаш во животот не сум видел такви вешти измамници, како тие двајцата.

Се разбира, сите мажи што се наоѓаа на пристаништето се приближија до нив, и им изразија сочувство од сè срце, и секој се мачеше да ги утеши. Едни им ги зедоа куферите, други ги држеа под рака, додека тие одеа и плачеа. Трети му раскажуваа на кралот за последните минути на брат му, а кралот му го пренесуваше сето тоа на војводата со знаци. Двајцата лажливци толку тагуваа за умрениот кожар, како да го погребале сопствениот татко. Повторувам, никогаш во животот свој не сум видел такви неранимајковци! Јас просто се засрамив, што сум заедно со нив!



25

ВЕСТА СЕ РАШИРИ за една минута низ градот. Населението се собираше од сите страни да нè види. Некои се облекуваа дури трчајќи. Ние набргу бевме заобиколени од цела толпа. Шумот од стапките на таа толпа личеше на марширање на цел полк војници. На сите врати и прозорци стрчеа љубопитни глави. Секој миг некој прашаше, погледнувајќи зад оградата:

- Што? Стасаа ли?

А оние што трчаа со толпата одговараа:

- Да, да, пристигнаа!

Кога се приближувавме до куќата, целата улица пред нас беше преполна од народ, а на вратата стоеја три девојчиња. Мери Џен беше црвенокоса, но тоа воопшто не ѝ причише да биде многу убава. Лицето и очите ѝ светеа од радост по случај на доаѓањето на чичковците. Кралот ги рашири рацете. Мери Џен го прегрна. На нашите измамници добро им врвеше. Сите плачеа од радост, гледајќи, како роднините среќно се собраа.

Кралот кришум го буцна војводата со лактот. После се заврте и го виде мртовечкиот ковчег. Тогаш двајцата браќа гушнати и со рака на очите, свечено се упатија кон ковчегот. Сите отстапија, за да им направат пат. Зборувањето и шушкањето веднаш престана. Се слушна едно: „Пст!...“ Сите мажи ги симнаа капите и ги наведнаа главите. Мува да брмчеше, можеше да се слушне. Кога стасаа до ковчегот, тие се наведнаа, погледнаа натаму и така заплакаа, што дури во Орлеанс можеа да ги слушнат. Потоа се гушнаа, си ги опреа брадите еден со друг на рамениците и така стоеја четири минути. Никогаш не сум видел некој да плаче, како тие двајца лажливци. И претставете си: сите почнаа да плачат по нив. Колку солзи се пролеаја, не знам! Потоа едниот застана од едната страна на ковчегот, другиот од другата. Двајцата клекнаа на колена, ги наведнаа главите кон ковчегот и се задлабочија во тивка молитва. Кога го видоа тоа присутните многу беа трогнати, така што паднаа на колена и во еден глас заплакаа. Кутрите момичиња исто така плачеа. Речиси секоја жена молкома се приближуваше до сирачињата ги љубеше по челото, им ставаше рака на главите, ги насочуваше очите кон небото и плачејќи и отстапуваше ред на друга жена. Никогаш во својот живот не сум видел нешто поодвратно!

Кралот стана, пристапи малку напред, направи усилба и низ солзи одржа краток говор. За него и за брат му е многу тешко да го изгубат саканиот брат и да не го видат жив, по патувањето од над четири илјади километри. Но тагата им се смалува од чувствителниот прием и од тие свети солзи. Затоа тој на сите им се заблагодари од сè срце и од името на брат му. Тоа не може да се искаже со зборови. Зборовите се студени и немоќни... И разни други такви измислици. На крајот промрморе некаква молитва, се заврте и почна да плаче, колку што го држеше гласот.

Откога заврши, некој од толпата запеа „вечна му памет“. Сите го прифатија тоа. На срцето ми стана пријатно, како веднаш да се најдов во црква. Тоа ми дејствуваше многу освежувачко, по сите тие лаги и измами. Кралот рече дека тој и неговите внучки ќе се радуваат многу, ако некој од присутните лица, најблиските пријатели на куќата останат на вечера и да го почуваат умрениот. Ако можеше да говори нивниот брат, тој би ги кажал имињата на тие пријатели, за кои често споменувал во неговите писма.

- Благодарение на тоа јас можам да ги кажам, - продолжи кралот. Тие се: господинот Хопсон, ѓаконот Лот Хови, господинот Бен Ракер, Ебнер Шеклфорд, адвокатот Леви Бел, докторот Робинсон, нивните сопруги и вдовицата Батели.

Свештеникот Хопсон и докторот Робинсон во тоа време се наоѓаа на другиот крај од градот. Докторот испраќаше на оној свет еден болен, а свештеникот за последен пат го тешеше. Адвокатот Бел беше заминат во Луисвил по работа. Сите други пријатели беа присутни. Тие се приближија до кралот, му ја стиснаа раката и му се заблагодарија. Исто така му ја стиснаа раката и на војводата. Само што не му зборуваа, а се насмевнуваа и безмилосно ги нишаа главите. За цело време тој правеше разни знаци со рацете и викаше: „Гу-гу-гу-гу-гу“ како бебе што не знае да зборува.

А кралот и понатаму неуморно зборуваше. Тој се распрашуваше итро речиси и за секое куче во градот, а самиот во разговор нарочно споменуваше разни ситни случки, што се случиле во градот и во семејствата на Џорџ и Питер. Тој објаснуваше дека сето тоа Питер му го пишувал во писмо. Но тоа беше лага. Тој сето тоа го научи од глупавото момче, што го пренесе со чун до паробродот.

Во тоа време Мери Џен го донесе писмото, што го оставил умрениот чичко. Кралот гласно го прочита, триејќи си ги очите. Според тоа писмо, куќата и три илјади златни долари им остануваа на девојчињата, а кожарницата (која работеше многу добро), заедно со другите куќи и земјата (тие чинеа околу седум илјади долари) и освен тоа уште три илјади долари му остануваа на Харви и на брат му. Во писмото беше посочено, каде се скиени парите: долу во визбата. Двајцата измамници рекоа дека ќе одат да ги изнесат парите за да ги разделат како што треба. Ме натераа да одам напред со свеќа во раката. Ние ја затворивме зад нас вратата на визбата и лесно ја најдовме торбата со парите. Кралот ги истури наземи. Пријатно беше да се гледа тој куп жолтици! Очите на неговото Величество му засветеа од алчност. Тој го удри војводата по рамото и рече:

- Гледај, гледај! Сите тие пари се вистински, а не фалсификувани! Пред ова нешто печалбата наша од Камелеопардот е навистина ситна, нели?

Војводата се согласи. Двајцата ги мушнаа рацете во купот жолтици и почнаа да ги преиспитуваат така, што тие ѕунејќи паѓаа на земјата.

- Нема што да се рече, Бриџ! Ни било пишано да бидеме браќа на богат човек и негови наследници. Ете што значи да ѝ веруваш на судбината! Како и да е, тоа е најдобриот пат... Јас веќе сите патишта ги пробав. Од овој подобар нема.

Секој други би останал доволен од овој куп жолтици и би му поверувал на умрениот дека се шест илјади долари. Но двајцата лажливци беа сосема друго нешто. Тие почнаа да ги бројат. Се покажаа дека недостасуваат четиристотини и петнаесет долари.

- Ѓаволот да ги земе! - рече кралот. - Каде можеле да појдат тие четиристотини и петнаесет долари.

Тие ја претресоа целата визба, но ништо не најдоа.

- Е, ништо, - рече војводата. - Покојниот беше болен човек. Можеби згрешил. Јас мислам, дека е најдобро да премолчиме за овие пари. Можеме да минеме и без нив.

- Се разбира, тоа е ситна работа. Можеме да минеме и без нив. Затоа воопшто не се грижиме. Мислев само на точноста на сметката. Овдека, знаеш ли, треба да бидеме многу чесни, благородни и искрени. Треба да ја однесеме горе торбата и таму да ги преброиме парите пред сите. Тогаш нема да има никакви сомневања. Но штом умрениот рекол дека се точно шест илјади, не е убаво...

- Чекај! - рече војводата. - Ајде да ги дополниме парите што недостасуваат од своите џебови!

И тој почна да вади жолтици од џебовите.

- Прекрасна мисла! Прекрасна мисла! - извика кралот. - Е богами, умна тиква имаш! Пак ќе нè извлече „Тоа само кралевите можат да го прават“!

Старецот исто така почна да вади жолтици од џебот и да ги става во купот. Колку и да беше жалосно, двајцата лажливци си ги очистија џебовите до последна пара. Затоа пак ги дополнија парите што недостасуваа.

- Знаеш ли што? - забележа војводата. - Ми текна нешто друго. Ајде да се качиме горе, да ги преброиме парите пред сите и да им ги дадеме на девојчињата...

- Е, војводо, дај да те прегнам! Тоа е уште попрекрасна мисла! Ти навистина имаш генијална глава! Тоа е одличен план, кој сигурно ќе се исполни... Никогаш нема да нè фатат во лага, ако претходно ги обезоружиме!

Кога се качивме горе, сите се собраа околу столот. Кралот ги преброи парите и ги остави на купчиња по триста долари. Така се направија дваесет купчиња. Сите алчно ги гледаа парите. Потоа кралот ги стави во торбата и се подготви за да зборува.

- Пријатели, - почна тој, - кутриот мој покоен брат постапи великодушно со оние, кои останаа во оваа долина на жалоста. Тој постапи великодушно со овие бедни овчички, што ги сакаше и галеше: несреќните деца без татко и мајка! Се разбира, тој сакашеда им остави повеќе, ако не се срамеше да го навреди милиот Виљем и мене. Но се прашам, дали би не навредило тоа? Ми се чини дека во тоа не може да има никакво сомневање. Какви браќа ќе бидеме, ако не можеме да му ги разбереме намерите во таков момент? Какви чичковци ќе бидеме, ако се сложиме да ги опљачкаме - да, да ги опљачкаме овие кротки, кутри овчички, кои толку ги сакаше? До колку го познавам Виљем, а ми се чини дека долго го познавам, мислам дека и тој... Но чекајте, јас ќе го прашам...

Тој се заврте и почна да прави некакви знаци со рацете. Војводата во почетокот ги опули безмилосно очите, после одеднаш му ја разбра мислата и се спушти кон кралот, рикајќи од радост. Колку многу го прегрнуваше!... Изгледаше дека тоа ќе нема крај.

- Јас претходно го знаев тоа, - продолжи кралот. - Се надевам дека тоа ќе ги убеди сите, какви му се чувствата. Мери Џен, Сузана, Џоана, земете ги парите! Земете ги сите! Тие се подарок од покојниот, кој неподвижно лежи таму долу, но кој сигурно се радува сега!

Мери Џен го прегрна. Сузана и Џоана се фрлија во пазувите на војводата. Такви бакнувања и гушнувања никогаш во животот не сум видел. Сите присутни ги опколија лажливците, им ги стискаа рацете и со солзи во очите велеа:

- Каква благородна постапка! Какви добри луѓе! Како можеа...

Набргу пак почнаа да зборуваат за умрениот. Колку бил добар, каква загуба било што умрел, и други работи. Во тоа време влезе еден висок маж со испупчени вилици, се провлече низ толпата и застана, без да рече ниту збор. Никој не зборуваше со него, зашто сите го слушаа кралот. А неговото Величество зборуваше ли, зборуваше.

- Вие сте најблиски пријатели на умрениот, - велеше тој, - затоа ве канам оваа вечер. Но утре сите без исклучок треба да дојдете. Тој сите ги сакаше, сите ги почитуваше, и затоа неговата погребна пијанка треба да биде јавна...

Неговото Величество го прекинуваше својот говор со офкања и воздишки. Тој се одушевуваше од својата красноречивост. Секој миг ја спомнуваше својата погребна пијанка, но војводата не можеше тоа да го слуша, па напиша на еден лист хартија: „Погреб, будала старудијо“. Ја свитка таа хартија и му ја даде на кралот. Кралот го прочита ливчето, го стави в џеп и рече:

„Кутриот Виљем, иако е тешко ожалостен неговото срце секогаш ми го кажува правиот пат. Тој бара од мене да го повикам секого да дојде на погребот. Ми вели сите што ќе дојдат ќе бидат добредошле. Но нема потреба тој да се грижи за тоа. Јас токму тоа и го реков пред малку“.

Потоа продолжи да зборува, сосема спокоен, секој миг ја спомнуваше својата погребна пијанка, сосем онака како што го правеше тоа и дотогаш. А кога го направи тоа и по трет пат, тој рече:

- Велам пијанка, не затоа што е тоа вообичаен израз, бидејќи тој тоа не е - вообичаен израз е погреб - туку затоа што „пијанка“ е правилен израз. Погреб во Англија повеќе не се употребува. Тоа е застарено. Ние сега во Англија велиме пијанка. Пијанка е подобро. Поточно ја изразува самата работа. Тоа е збор што е составен од грчкиот пиј, што значи надвор, на отворено место; и од еврејскиот анка, што значи да се покрие нешто со земја, погребување. Значи, како што гледате, погребна пијанка е јавен и свечен погреб.

Види каков итрец! Човекот со испупчените вилици му се насмеја право в лице. Сите се збунија.

- Што значи тоа од ваша страна, докторе? - викнаа сите.

А Абнер Шиклпорд му рече.

- Слушај, Робинсон, ти уште ли не си чул што има ново? Ова е господинот Харви Вилкс.

Кралот радосно се насмеја, му ја подаде раката и извика:

- Значи, тоа е милиот пријател и лекарот на кутриот ми брат?! Јас...

- Тргнете ја раката! - викна докторот. - И вие зборувате дека говорите на чист англиски јазик?... Полошо зборување никогаш не сум слушнал! И вие се прикажувате како брат на Питер Вилкс. Вис сте лажливец и измамник!

Сите се збунија од тоа. Тие го опколија докторот и се мачеа да го разубедат, објаснувајќи му како Харви докажал, дека е Харви. Дека сите ги познава по име, дури и кучињата. Со солзи на очи го молеа докторот да не ги навредува чувствата на Харви, да не го навредува роднинското чувство на сирачињата. Но сè беше напразно! Тој продолжуваше да вика и докажуваше дека е лажливец и измамник оној, што се претставува како Англичанец, а неговиот нагласок е далеку од англискиот. Кутрите девојчиња го прегрнуваа кралот, непрестајно плачејќи. Одеднаш докторот се обрна кон нив:

- Јас му бев пријател на татко ви, а исто така сум и ваш. Ве предупредувам како пријател, како вистински пријател, кој сака да ве заштити и да ве сочува од несреќа. Оставете го тој измамник! Завртете му го грбот на тој скитник! Тој е најнискиот лажливец! Дошол овдека со цел список имиња и празни случки научени случајно, а вие го земате тоа за доказ. И тие гупави пријатели можат да ве измамат. Мери Џен Вилкс, вие знаете дека сум ви пријател, искрен пријател. Послушајте ме! Избркајте го тој лажливец! Ве молам, направете го тоа! Се согласувате ли?

Мери Џен гордо се исправи. Колку убава беше таа тогаш!

- Еве го мојот одговор! - рече таа, подавајќи му ја на кралот торбата со пари, - Земете ги овие шест илјади долари, чичко, и дајте ги, каде што сметате дека ќе биде најдобро. Јас и моите сестри не сакаме никаква признаница...

Таа го прегрна кралот, а Сузана и Џоана го прегрнаа од другата страна. Сите почнаа да ракоплескаат и да тропаат со нозете. Се крена голема врева. А кралот ја исправи главата и се насмевна.

- Добро, - рече докторот, - си ги мијам рацете!... Но ве предупредувам дека бргу ќе дојде часот, кога ќе ви стане лошо, само кога ќе си споменете за денешниот ден.

Откога ги кажа тие зборови, тој излезе од собата.

- Добро, добро, докторе, - смеејќи се рече кралот, - кога ќе ни стане лошо ќе испратиме да ве повикаат!

Сите се насмеаја и се сложија дека таа шега е многу остроумна.



26

ОТКОГА СИ ОТИДОА СИТЕ, кралот ја праша Мери Џен, дали имаат слободни соби. Таа одговори дека имаат една - за чичко Виљем. А пак сопствената соба ќе му ја отстапи на чичко Харви. Таа ќе спие со сестрите. Освен тоа, горе на таванот има една соба со кревет. Кралот рече река во таа соба може да спие неговиот слуга, то ест јас.

Мери Џен нè однесе горе и ни ги покажа нашите соби. Тие беа прости но удобни. Таа сакаше да ги изнесе од собата своите фустани и разни други работи, но чичко Харви рече дека тие воопшто не му пречат. Собата на војводата беше многу мала, но достатно убава за него. Исто таква беше и мојата соба.

Вечерта во куќата имаше голема вечера. Се собраа многу гости. Мажи и жени. Јас стоев зад кралот и војводата и ги служев, а црнците ги служеа другите гости. Мери Џен седеше на најпочесното место заедно со Сузана и непрестајно зборуваше:

- Оф, колку лоши се бисквитите. Многу лоши излегоа конзервите! Многу се тврди печените пилиња! - и други такви глупости. Се знае, што обично зборуваат домаќинките, кога сакаат да ги пофалат. А гостите разбраа во што е работата и непрестајно одгорараа: „Како успевате така убаво да ги испечете бисквитите?“ или: „Кажете, ве молам, од каде ги земате овие убави конзерви?“ и друга слични пофалби.

Кога сврши гозбата, јас и Џоана седнавме заедно да вечераме во кујната. Во тоа време другите им помагаа на црнците при миењето на чиниите. Џоана постојано ме прашуваше за Англија. Одвреме-навреме јас за малку не се испуштив. Така, меѓу другото, таа ме праша:

- Си го видел ли некогаш кралот?

- Кого? Виљем IV ли? Се разбира! Тој постојано доаѓа во нашата црква. (Јас после се сетив дека тој одамна е умрен, но окото не ми трепна од тоа).

- Како? Редовно ли оди в црква? - се зачуди таа.

- Да, секој пат. Неговата клупа е спроти нашата, од другата страна на катедрата.

- А јас мислев дека тој живее во Лондон.

- Се разбира дека живее таму. Па каде би можел на друго место да живее?

- Па нели вие живеете во Шефилд?...

Е, - помислив јас, - сега заглавив! Веднаш се преправив дека сум се задавил со коската од пилето а за тоа време мислев, како да се извлечам од таа заплеткана положба.

- Јас сакав да кажам дека тој редовно ја посетува нашата црква, кога доаѓа во Шефилд. Тоа се случува летно време, кога доага да прави морски бањи.

- Па што зборуваш? Шефилд воопшто не е на море...

- А кој вели дека е на море?

- Ти самиот рече!

- Воопшто не сум го рекол тоа.

- Рече!

- Не е вистина! Ништо слично не сум рекол.

- Тогаш што рече?

- Реков дека доаѓа да се капе во морска вода! Тоа го реков!

- Чудно... Како може да се капе во морска вода штом Шефилд не е на море?

- Ти ништо на разбираш... - реков јас. - Ти се случувало ли некогаш да видиш светена вода?

- Да.

- Е, добро, па заради тоа си морала ли да одиш на посветување?

- Не, не сум морала.

- Ете, гледаш ли, исто така и Виљем IV нема зошто да оди на море за да се капе во морска вода...

- А како се снабдува?

- Исто така, како што се снабдуваат другите луѓе со посветена вода: во буриња. Таму, во шефилдскиот дворец има печки и тој им наредува да ја стоплат водата. На море тоа не е удобно да се прави.

- А, сега разбирам! Зошто не ми го рече тоа порано? Така ќе ми беше поугодно и полесно.

Сполај му на господа, пак се извлеков! Ми стана весело и спокојно на душата. Таа продолжи да ме праша:

- Ти одиш ли в црква?

- Да, многу редовно.

- Кај седиш?

- Како каде! На нашата клупа!

- На која клупа?

- На клупата на вашиот чичо Харви.

- Па зошто му е нему клупа?

- Чудно! За да седи на неа! А ти зошто мислеше?

- Јас мислев дека тој има катедра.

Ѓаволот да го земе, јас сосем заборавив дека тој беше свештеник! Пак се збунив. Следниот пат имаше потреба да се задавам со копан. После реков:

- Значи ти мислиш дека во црквата има само еден проповедник?

- Зошто се повеќе?

- Како! Па да му читаат проповед на кралот! Колку си глупава! Не знаеш ли дека кога е кралот таму, треба да има најмалку седумнаесет проповедници.

- Седумнаесет? Јас никако не би можела да ги слушам сите, за ништо на светот. Сигурно, кога ќе почнат да зборуваат цела недела не престануваат.

- Глупости! Тие не зборуваат сите во еден ден. Денеска држи проповед еден, следниот пат друг, и така натаму...

- А што прават другите?

- Ништо не прават. Одат наоколу.

- А зошто ги држат?

- Ете така, за лице. Види, колку си била глупава!

- А како се однесуваат со слугите во Англија? Како ние со црнците ли, или полошо?

- О, таму слугите се во полоша положба од кучињата!

- Не им даваат ли отсуство како кај нас за Коледе, за Нова година и за други поголеми празници?

- Како не! Па точно тоа е лошо во Англија. Не, Џоана! Тие во Англија не знаат што е празник, не одат ниту в црква, ниту на театар. Со еден збор никаде.

- Не одат ли и в црква?

- Ниту в црква.

- Па ти нели одиш редовно в црква?

Пак се заплеткав, но побрзав да се поправам.

- О, јас сум друго нешто, - реков. - Јас не сум слуга а лакеј. Лакеите задолжително треба да одат в црква и да седат на семејните клупи. Таков е законот!

Сигурно моето објаснување не излезе многу убаво, зашто Џоана не остана доволна и рече:

- Дај ми чесен збор, како чесен човек, дека не лажеш!

- Чесен збор, - промрморив јас.

- Ништо ли не излага?

- Ниту збор.

- Стави ја раката на оваа книга и повтори дека не си излагал.

Забележав дека тоа е речник и решително ја ставив раката врз неа. Таа малку се успокои.

- Добро, за некои работи ќе ти поверувам, но нема да ти поверувам на сите тие прикаски!

- На што нема да му поверуваш, Џо? - праша Мери Џен, која влезе во собата заедно со Сузана. - Не е убаво и не е праведно да го навредуваш така момчето. Тоа е во странска земја и во странска куќа. Како ќе ти биде, ако постапеа исто така со тебе?

- Ти Џен, секогаш се заземаш за секого, дури и пред да го навредат. Јас ништо лошо не сум му направила! Тој ми изнакажа разни нешта, а јас само реков дека не му верувам. Ништо повеќе. Се надевам дека тој нема да се навреди од тоа, нели?

- Мене ми е сеедно, дали е тој навреден или не. Тој овдека дома е гостин и од твоја страна не е убаво да говориш така. Ако беше ти на негово место, нели ќе се навредеше?

- Но, Џен, тој велеше...

- Не е важно, што рекол. Не е во тоа работата. Ти требаше да се однесуваш со него љубезно и да не му зборуваш навредливи работи, па да се чувствува дека се наоѓа меѓу свои, а не меѓу туѓи луѓе.

Какво девојче! - си помислив јас. - Зар јас ќе ѝ позволам на онаа стара змија да опљачка такво девојче?

Потоа ѝ дојде редот на Сузана. Таа исто така ја караше Џоана.

Пак си помислив: - Види каква била и другата, што ќе оставам да ја опљачкаат!

Тогаш Мери Џен почна повторно да ја кара сестра си со мил и кроток глас. Поинаку и не знаеше да се кара. Кога сврши, Џоана многу се засрами.

- А сега, Џоана, - ѝ рекоа двете сестри, - барај извинување од него.

Таа ме замоли да ѝ простам и тоа толку мило, што ми беше многу пријатно да ја слушам. Право да си кажам, жалев што не можам да ѝ кажам уште три вагони лага, само за да слушнам уште еднаш да ми се извини.

Па ете каква била и третата сестра што се подготвуваат да ја опљачкаат, - си реков.

- Не! за ништо на светот нема да го дозволам тоа!

Веднаш трите девојчиња почнаа да се однесуваат кон мене мило, за да се почувствувам како дома. Од тоа ми стана толку тешко на срцето, се почувствував таков подлец, што веднаш решив да ги скријам парите за девојчињата или да загинам.

Јас излегов божем да си легнам. Кога останав сам, почнав да мислам, како да ја наредам таа работа. Дали да појдам кај докторот и да му ги предадам лажливците. Не, тоа не е убаво. Тој ќе каже, кој ги предал и тогаш многу ќе страдам од кралот и од војводата. Дали пак да ѝ ја раскажам целата вистина на Мери Џен. Не, и тоа не е убаво. Тие веднаш ќе се сетат по нејзиното лице. Ќе избегаат заедно со парите, и тогаш сè е изгубено. А ако таа викне некого на помош, ќе ме заплеткаат во таа работа, пред да се сврши. Не, има само едно убаво средство. Ќе гледам тивко да ги украдам парите. Ќе ги украдам така, што дури и двајцата лажливци да не се сетат. Ним овдека им е добро. Тие нема да се истават оттука, додека не исцедат сè од ова семејство и додека не го измамат убаво ова гратче. Така што имам доста време. Ќе ги украдам парите и ќе се скријам. А после кога ќе бидам далеку, ќе ѝ кажам на Мери Џен кај сум ги скрил. Но најдобро е да ги земам парите уште оваа ноќ. Инаку докторот може да ги заплаши и тие да ја дувнат со парите.

И така, решив да ги претресам собите. Горе, во салата беше темно. Сепак јас бргу ја најдов спалната на војводата и почнав да се провлекувам покрај ѕидот. Но одеднаш се сетив, дали кралот ќе му ги повери на некој друг парите, освен на себеси. Затоа бргу се провлеков во неговата соба и почнав да барам наоколу. Но во темнината ништо не можев да направам, а беше опасно да палам свеќа. Најубаво беше да го демнам и да ги прислушкувам неговите разговори. Набргу чув чекори што се приближуваа. Сакав да се скријам под креветот, но не го најдов на тоа место каде што мислев. Затоа пак ја најдов завесата што ги покриваше фустаните на Мери Џен. Брзо се мушнав таму, се скрив меѓу фустаните и замолчев, без да мрднам.

Измамниците влегоа и ја заклучија вратата. Војводата најпрвин погледна под креветот. Колку добро направив што не се скрив таму! А освен тоа најлесно е да се скриеш под кревет, кога сакаш да прислушнуваш.

- Е, што има? - праша кралот. - Само кажувај брзо, зашто би требало да седиме долу и до го оплакуваме умрениот, а не да киснеме овдека и да им даваме да нè озборуваат.

- Така е Капет. Но знаеш ли, не ми излегува од ум докторот. Сакам да ги знам твоите планови. Според мене, најдобро е да избегаме одовде околу три часот изутрина и да се спуштиме надолу по реката со сè што имаме под рака. Особено ако имаме пред очи дека речиси сè ни дадоа в раце. Ако не се случеше така, ќе бевме принудени да ги крадеме парите. Затоа предлагам да ја земеме торбата и тивко да се извлечеме одовде.

Срцето престана да ми чука од страв. Пред два часа ми беше сеедно. Но тоа сега силно ме возбуди. Кралот скокна од местото:

- Како? Што зборуваш? - извика тој. - Да избегаме и да оставиме имот за осум девет илјади долари, што ни е речиси в раце?

Војводата се налути.

- Доста ни е торбата со парите, - рече тој. - Нема зошто да ги остриме забите за другото. Па не е благородно да ги опљачкаме сосем кутрите сирачиња и да ги лишиме од целиот имот.

- Види колку глупаво размислуваш, човече! Па ние им ги земаме само тие пари, што речиси ни ги дадоа в раце. Инаку ќе настрадаат купувачите на имотот. Штом ќе се открие дека ние не сме биле законски сопственици на имотот, продажбата нема да важи и всушност сè ќе биде вратено назад. Сирачињата пак ќе ја добијат куќата. Доста им е и таа. Тие се млади и здрави и можат да си го вадат лебот. Дури нема ни да страдаат. Помисли само дека во светот има илјадници и илјадници луѓе кои живеат многу полошо. Доста! Нема зошто да жалиме!

Кралот го убеди и тој најпосле отстапи.

- Добро, - рече војводата, - се сложувам. Но сепак е страшна глупост да останеме овдека, каде што тој проклет доктор ни седи речиси на вратот.

- Ѓаволот нека го носи тој доктор! Бриши го! Сите овдешни простаци се на наша страна.

Двајцата се подготвија да слезат долу.

- Ми се чини дека ние не ги скривме парите на сигурно место, - рече војводата.

Јас олеснувачки воздивнав. Сега ќе научам, каде се парите.

- Зошто? - праша кралот.

- Зашто од денеска Мери Џен ќе носи траур. И црнкињата што ја чисти собата веднаш ќе добие наредба да ги изнесе сите алишта. А мислиш ли, дека црнкињата нема да го искористи тој случај за да се збогати?

- Прекрасно! Твојата глава почна пак да размислува, како што треба, - рече кралот и се приближи до завесата.

Потоа тој почна да бара, само на неколку чекори од тоа место каде што бев скриен. Јас се присобрав до ѕидот, плашејќи се да се подмрднам. Целиот се тресев... Сакав да знам, што ќе речат тие лажливци, ако ме фатеа! При таа помисла срцето така ми се свитка, што се замислив што ќе направам Јас, ако ме откријат. Но кралот ја извлече торбата пред да смислам нешто. Тој дури не се сети дека седам тука, и ја стави торбата под сламникот на креветот. Сега двајцата измамници, решија дека парите се на сигурно место, зашто црнкињата не чисти подлабоко во креветот, а само одозгора.

Но јас добро знаев каде се парите. Пред да слезат лажливците по скалите, торбата веќе беше во моите раце. Ја качив горе на таван. Се разбира дека беше најдобро да е надвор од куќата, зашто лажливците ќе претресат сè, ако откријат дека ги нема парите. Легнав облечен, но не можев да заспијам. Сакав побргу работата да ја изведам докрај. Набргу чув дека кралот и војводата се качија во своите соби. Брзо скокнав од кревет, полека ѕирнав од горниот крај на скалата и почнав да чекам, што ќе се случи. Но ништо не се случи.

Почекав додека не се смири сè во куќата, и полека слегов кон скалите.



27

ПОЛЕКА ИЗЛАЗИВ кон вратите од нивните спални соби и почнав да прислушкувам. Тие силно 'ркаа. Се оддалечив на прсти и слегов на долниот кат. Нигдека не се слушаше ниту звук. Кога погледнав во трпезарија низ една пукнатина на вратата, видов, дека луѓето што останаа да го чуваат умрениот длабоко спијат. Во двете соби гореа свеќи. Влегов кај умрениот: таму исто така немаше ниту една жива душа. Смело го продолжив својот пат, мислејќи да излезам низ влезната врата. Но таа беше заклучена, а клучот го немаше. Токму во тој миг слушнав чекори одназад. Некој слегуваше по скалите. Истрчав во собата и брзо се обѕрнав. Единственото место, каде што можев да ја скријам торбата беше мртовечкиот ковчег. Капакот малку му беше подместен, така што се гледаше лицето на умрениот покриено со натопенет пешкир. Ја ставив торбата со парите под капакот, точно под скрстените раце на мртовецот. Кога ги допрев рацете, се стресов - многу беа студени тие. После излегов од собата и се скрив зад вратата. Влезе Мери Џен. Таа тивко се приближи до ковчегот, клекна на колена и го притисна носот со шамичето. Знаев дека плаче, иако стоеше со грбот кон мене. Полека излегов од зад вратата и тргнав назад. Кога минував покрај трпезаријата, ѕирнав низ пукнатината. Луѓето продолжуваа длабоко да спијат и дури не беа ниту подмрднати. Значи никој не ме видел.

Се вратив назад во мојата соба и легнав да спијам. Бев лут; зошто работата така излезе. Ако останат парите во ковчегот, тогаш сепак не ќе биде лошо. Кога ќе појдеме далеку, на стотина, двесте километри надолу по реката, јас ќе можем да ѝ пишам на Мери Џен и таа ќе ги ископа парите.

Но поверојатно беше да се случи вака: парите да ги најдат, кога ќе го заковуваат капакот. Тогаш кралот пак ќе ги земе и кој знае дали ќе ми се даде случај да ги земам од него. Се разбира, многу сакав да слезам долу и да ја земам торбата од ковчегот. Но не смеев. Сега веќе почна да се разденува. Набргу некој од луѓето што го чуваа мртовецот можеше да се разбуди. Можеа да ме фатат, па на сето згора и со шест илјади долари в рака. Не, не сакам да се впуштам во таква опасна работа.

Кога утредента слегов долу, вратата беше отворена, а луѓето си беа разотишле. Околу умрениот седеа само семејството, вдовицата Бертли, кралот и војводата. Јас ги погледнав нивните лица, мачејќи се да откријам, дали се случило нешто особено. Но ништо не можев да научам.

Околу ручек дојдоа сопственикот на погребалното претпријатие и неговиот помошник. Тие го ставија ковчегот на две маси сред собата. Ги наредија столовите наоколу. Кога се свршија столовите, позајмија од соседите, додека се наполнија собата, трпезаријата и предната соба. Забележав дека капакот на ковчегот лежи во поранешната положба, но не смеам да погледнам под него. Наоколу беше полно со луѓе.

После почна да се собира народ. Лажливците и трите девојки седеа на првите столови, крај главата на мртовецот. Половина час пријателите се приближуваа по ред кон ковчегот и го погледнуваа лицето на умрениот. Некои од нив дури и ронеа солзи. Беше тивко и свечено. Само девојчињата си ги бршеа очите со шамичињата и тивко плачеа. Се слушаше шум на чекори по подот и слабо плачење. Сите знаат дека најмногу се плаче тивко на погреб и во црква.

Кога се наполнија собите со луѓе, сопственикот на погребното претпријатие, почна да обиколува наоколу, да воведува ред и да реди сè како што треба. Тој одеше тивко, како мачка и не изусти ниту збор. Откога нареди сè, застана покрај ѕидот. Никогаш не сум видел толку тих и љубезен човек. На неговото лице никогаш не се покажуваше насмевка.

За овој случај имаа земено на заем една мала испокршена оргула. Кога беше сè готово, една млада жена седна и почна да свири жалосно. Сите запеаја во хор. Во тој миг сосем искрено му завидував на умрениот Питер, кој не можеше да го слушне тој концерт. Свештеникот Хопсон тихо, свечено излезе напред и почна да говори.

Одеднаш се слушна силно лаење на куче. Такво, ми се чини, никогаш не сум слушнал. Лаеше само едно куче, но сепак тоа дигна голема врева. Свештеникот замолче и почека да престане вревата. Мислите му се сплеткаа во главата од вревата. Никој не знаеше што да прави, за да излезат од таа положба. Но сопственикот на погребното претпријатие му даде знак на свештеникот, со кој сакаше да каже: „Не вознемирувајте се, имајте доверба во мене! Јас сè ќе наредам!“

Тој почна да се провлекува покрај ѕидот како сенка. По две секунди чувме тап удар. Кучето го заврши својот концерт со силно квичење, а потоа настана штама. Свештеникот можеше да продолжи оттаму од каде што застана. По две минути видовме дека сопственикот на погребното претпријатие пак почна да се провлекува покрај ѕидот. Најпосле тој се исправи, ги стави рацете на уста го истегна вратот кон свештеникот и силно му шепна:

- Кучето имаше фатено глушец!

Веднаш толпата се раздвижи. Се разбира, таа сакаше да знае во што се состои работата и зошто лае кучето.

Надгробниот говор беше многу красноречив, но страшно долг и досаден. Потоа стана кралот и зборуваше разни глупости како што имаше навика. Најпосле сопственикот на погребното претпријатие почна да се провлекува кон ковчегот со винт за затворање на ковчегот в рака. Од тоа многу се испотив. Не ги тргав очите од него. Но тој не се задржуваше многу, го намести тивко капакот и го заштрафи.

Нема што, сосем ја оплескав работата сега! Како да се научам, дали се таму парите или не? Што ако некој незабележано ја измолкнал торбата. Во таков случај дали да ѝ пишувам писмо на Мери Џен или не? Ако нареди да го ископаат телото и ако не најдат ништо, што ќе помисли за мене? Ѓаволот нека го земе, можат дури да ме стават и во затвор! Не, подобро нема воопшто да ѝ пишам!

Сега работата многу се заплетка. Мачејќи се да ја поправам, јас ја влошив стопати. Многу жалам што непотребно се замешав во таа проклета работа.

Го закопаа умрениот, се вративме дома и јас почнав пак да ги набљудувам луѓето но напразно. По лицата на домашните не можев ништо да прочитам.

Вечерта кралот отиде на гости. Тој на сите им расправаше дека неговите не можат без него и дека треба веднаш да се врати во Англија. Освен тоа, тој велеше дека ќе ги земе и девојчињата со себе си. Сите се сложија со тоа.

Девојчињата се восхитија, кога слушнаа за предложеното патување, и дури заборавија на жалоста. Тие сами го советуваа старецот да побрза со продажбата. Кутрите! Кога ги гледав, срцето ми се свиткуваше. Но не можев да се замешам во тоа.

И навистина, кралот залепи објава дека куќата, црнците и целиот имот ќе се продаваат јавно. Распродажбата ќе се изврши по два дена, но секој ќе може да купи и пред тоа. Следниот ден по погребот радоста на девојчињата им се намали. Дојдоа трговци на робови. Кралот им ги продаде црнците по ниска цена и тие си отидоа. Двата сина отидоа нагоре по реката во Ментис, а мајката надолу, во Орлеанс. И црнците, и младите девојчиња плачеа и се прегрнуваа. Ми се чинеше дека не би издржал и веднаш би ги предал лажливците, ако не знаев дека продажбата ќе се покаже незаконска и дека црнците по две недели ќе се вратат во куќата.

Сето тоа крена голема врева во градот. Мнозина дојдоа и рекоа, дека е срамота да се разделуваат така мајката и децата. Тоа малку ги збуни лажливците, но сепак тие продолжија да продаваат.

Следниот ден требаше да има јавна продажба со наддавање. Кон зората кралот и војводата се качија кај мене на таванот и ме разбудија. Веднаш по нивните лица се сетив дека работата не е во ред.

- Влегуваше ли завчера во мојата соба? - ме праша кралот.

- Не, Ваше Величество (кога немаше други луѓе јас секогаш така му викав).

- А вчера?

- Не, Ваше Величество.

- Гледај ме в очи и не лажи! Дај чесен збор!...

- Чесен збор Ваше Величство! Ви ја кажувам вистината! Не сум се доближувал до вашата соба откако госпоѓицата Мери Џен ве однесе таму и ви ја покажа спалната соба.

Тогаш се замеша и војводата:

- Не си видел ли некој да влегува во неа?

- Не, Ваша светлост, доколку се сеќавам...

- Не брзај... сети се убаво! Се замислив, а после реков:

- Да, навистина, неколку пати видов, како таму влегуваа црнците.

Двајцата скокнаа, како врснати со камшик. Потоа се погледнаа.

- Како? - праша војводата. - Сите ли влегуваа?

- Не, не сите одеднаш... Право да ви кажам, ги видов само еднаш да излегуваат оттаму заедно...

- Аха! А кога беше тоа?

- На денот на погребот. Тоа утро не беше многу рано, зашто се бев успал. Штом почнав да слегувам по скалите, ги видов, како излегуваа...

- Добро, продолжи, продолжи! Што правеа?

- Ништо не правеа, колку што забележав само одеа на прсти. Се разбира, си помислив, дека влегле за да ја исчистат собата на Вашето Величство. Но кога виделе дека спиете, излегуваа на прсти, за да не ве разбудат и за да не се најдат во некоја непријатност.

- Гром и молња! Тоа се вика мајсторство! - извика кралот.

Двајцата жалосно се погледнаа еден со друг, почешувајќи се по главите. Најпосле војводата почна да се смее.

- Прекрасно, прекрасно! - рече тој. - Колку убаво ги изиграа улогите тие црнци, кога се преправаа дека се силно жалосни!... Јас навистина им поверував! Па и не само јас - сите поверуваа. Ајде сега поверувајте дека црнците немаат вродени артистички способности! И така умешно ја изиграа таа комедија, што секого на наше место би го излагале. Според мене, тие имаат извонредна дарба. Да имав пари и театар, не би барал подобри артисти. А ние ги продадовме речиси без пари. Па и тие пари не ни се в раце. Кажи каде се чековите, што ни ги потпишаа трговците на робови?

- Се разбира, во банката, откаде што по два дена треба да ги земеме парите.

- Тогаш уште сè не е изгубено!

Јас се замешав во разговорот:

- Што се случило? Некакви непријатности ли?

Кралот брзо се заврте и ми се изнавика.

- Не е твоја работа! Слушај, момче чувај се! Не пикај се, каде што не ти е местото! Не заборавај го тоа, додека си овдека, слушна ли?

Потоа се заврте кон војводата и продолжи:

- Нема што да се прави! Ќе треба да го голтнеме ова горчливо апче. Најдобро е да молчиме за слученото.

Слегувајќи надолу по скалите, војводата пак се насмеа:

- Брза продажба и малку печалба! Прекрасна работа, нема што да се каже!

Кралот налутено рече:

- Јас се мачев да ја наредам работата колку што се може подобро, затоа и побрзав да ги продадам црнците. За загубата, толку сум виновен, колку што си и ти. Ниту повеќе, ниту помалку.

- Во секој случај, ако ме послушаше, црнците ќе беа уште тука, а ние ќе бевме далеку, далеку.

Кралот промрмори нешто налутен и ја истури лутината на мене. Тој многу ме караше, зашто не сум отишол веднаш кај него и не сум му соопштил за сомнителното излегување на црнците. Секој глупак на мое место би се сетил дека работата не е чиста. После тој почна да се колне самиот себеси. Според неговите зборови, таа несреќа се случила, зашто тој станал тоа утро многу рано, наместо да поспие како секогаш. При тоа тој ветуваше дека никогаш нема да прави такви глупости.

Така двајцата лажливци продолжуваа да се обвинуваат еден со друг. А јас во душата се радував, што се сетив целата вина да ја префрлам на црнците, без ниту малку да им напакостам.



28

ВЕКЕ БЕШЕ ДОЦНА и требаше да се станува. Јас слегов од таванот. Кога минав покрај собата на девојчињата, видов дека вратата е полуотворена. Мери Џен седеше над отворениот стар куфер. Таа се подготвуваше за Англија и сега си го прибираше багажот. Но во тој миг го имаше покриено лицето со рацете и плачеше. Ми стана многу жал за неа. Па и секој на мое место би се нажалил. Јас влегов кај неа и ѝ реков:

- Госпогице Мери Џен, вие не можете да ги гледате луѓето натажени. Право да си кажам и јас не можам да го поднесувам тоа. Кажете зошто плачете?

Како што мислев, така излезе. Таа плачеше за црнците. Рече дека сега чудното патување за Англија е несреќно за неа. Таа не може да биде таму среќна знаејќи дека кутрата црнкиња засекогаш е разделена од своите деца. При тоа таа уште посилно заплака.

- О, тешко ми е кога ќе си помислам дека таа никогаш, никогаш нема да ги види!

- Ќе ги види, сигурно ќе ги види, - реков јас. И тоа најдоцна за две недели. Тоа сигурно го знам!

Пред да се помислам, тајната ми се испушти од уста. Девојката веднаш ме прегрна, молејќи ме да го повторувам уште еднаш и уште еднаш!

Доцна се сетив дека реков многу повеќе, отколку што требаше. Ја замолив Мери Џен да ми даде една минута за да се помислам. Таа седеше возбудена, горејќи од нетрпение. Но сепак имаше среќен изглед, како човек, на кого што му извадиле болен заб. А јас непрестајно мислев: Ми се чинеше дека секој човек се излага на опасност, кога во напната положба ја кажува вистината. Тоа никогаш не сум го испитал, но ми се чинеше дека е така. А освен тоа еве еден случај кога вистината е побезопасна од лагата... Добро, ќе пробам. Овој пат ќе ја кажам целата вистина. Тоа е исто како да седам на буре со барут и да го запалам, за да видам што ќе стане. Но сепак ќе кажам.

- Госпоѓице Мери Џен, - почнав јас, - имате ли некое место надвор од градот, каде што можете да отидете на гости неколку дена?

- Се разбира дека имам... На пример би можела да појдам на гости кај господинот Лотроп. Зошто прашувате?

- Не е важно... Ако ви кажам, како научив, дека црнците ќе се видат по две недели, овдека, во оваа куќа, и ако при тоа ви докажам, дека е тоа вистина, ќе се согласите ли да одите кај господинот Лотроп и да останете таму четири дена?

- Четири дена? Извика таа. - Јас сум готова да останам таму цела година.

- Прекрасно! Мене ќе ми биде достатен доказ вашиот чесен збор. На него ќе му верувам повеќе, отколку на клетва дадена од некој друг.

Таа се насмевна и се вцрвени. Од тоа стана уште помила. Јас продолжив:

- Ако дозволите, ќе ја затворам вратата. Откако го направив тоа, пак седнав спроти младата девојка и ѝ реков:

- Само не возбудувајте се. Седете мирно и бидете смели, како маж. Јас ќе ви ја кажам целата вистина. Треба да се подготвите, госпоѓице Мери. Работата е многу непријатна. Вам ќе ви биде многу тешко, но нема што да се прави. Вашите чичковци воопшто не ви се чичковци, а измамници, големи лажливци!... Сега најлошото го научивте. Другото лесно ќе го поднесете.

Се разбира, тоа страшно ја порази. Но јас веќе го минав најопасното нешто и продолжував без да застанам. Нејзините очи светеа сè повеќе и повеќе. Поопширно ѝ раскажав од оној момент, кога го однесовме младиот глупак на паробродот. Го завршив расказот со тоа, кога таа на влезот го прегрна кралот, а тој ја бакнуваше долго. Кога го споменав тоа, младата девојка скокна разлутена, а лицето и стана темно-црвено.

- Стар неранимајко!... - Викна таа. - Ајде да одиме побргу! Да не губиме ниту минута, ниту секунда. Ќе дадам заповед да ги намачкаат со катран, да ги испрпелаат во пердуви и да ги фрлат во реката!

- Се разбира, така треба да се направи!... Се сложив јас, - но само откога ќе појдете кај господинот Лотроп.

- Ох, јас заборавив! Не лутете се на моите зборови и простете! - рече таа, милувајќи ја мојата рака. - Јас бев толку возбудена, што заборавив на ветувањата. Сега продолжувај! Повеќе нема да те... Кажи што да правам? Сè ќе направам!

- Добро, - ѝ реков јас. - Тие двајца лажливци се многу лоши, но, сакал или не, ќе морам да патувам со нив уште некое време. Нема да ви кажам зошто... Ако дигнете врева, овдешните граѓани ќе ме ослободат од нив. Мене ќе ми биде добро. Но има уште едно лице, кое не го познавате и кое многу ќе пати од тоа. А ние треба да го спасиме. Затоа нема да креваме врева.

Тие зборови ме поттикнаа на една убава мисла. Се сетив за едно средство за да го извлечам Џим и себеси од тие лажливци. Требаше само да ја наредиме работата така, што да ги затворат. Тогаш ќе можеме да го продолжиме својот пат. Но сепак беше невозможно да отпловиме со сплавот сред бел ден, зашто мојот план немаше да се исполни, па решив да почекам до вечерта кога сосем ќе се стемни.

- Еве што ќе направиме госпоѓице Џен, - ѝ реков јас. - Тогаш ќе нема потреба да останувате толку долго време кај господинот Лотроп. Далеку ли живее тој?

- На околу четири километри одовде.

- Прекрасно! Одете таму уште сега, останете до девет часот или до девет и половина, а после барајте да ве вратат назад. Кажете дека сте заборавиле нешто. Ако се вратите порано од единаесет часот, ставетс свеќа еве на овој прозорец и чекајте до единаесет. Ако не се вратам и тогаш, значи јас сум далеку и во безопасност. Тогаш излезете, раскажете им на сите што знаете, и наредете да ги затворат измамггаците.

- Добро, така ќе направам.

- А ако јас не успеам да се скријам и ако ме фатат заедно со нив, тогаш замешајте се, раскажете дека сè претходно сум ви кажал, и воопшто гледајте да ме извлечете.

- Да се заземам ли за тебе? Се разбира дека ќе го направам тоа. Тие не ќе смеат да фатат ниту влакно од твојата глава.

При тие зборови очите ѝ светнаа.

- Ако успеам да избегам, - продолжив јас, - нема да можам да бидам сведок дека тие лажливци воопшто не ви се чичковци. Па и да бидам тука, сепак не ќе можам да го докажам тоа. Можам само да се заколнам дека тие неранимајковци се лажливци. Но судот одвај ќе го смета тоа за достатно. За среќа, други луѓе можат да ги разоткријат подобро од мене. Ним сигурно ќе им поверуваат. Ќе ви кажам, како да ги најдете. Дајте ми еден лист хартија и молив. Така. Еве што напишав: „Тоа само кралевите можат да го прават Бриксвил“. Чувајте го ова и внимавајте да не го изгубите. Ако сака судот да дознае нешто за овие двајца, нека испрати некого во Бриксвил и нека каже дека се фатени луѓето што ја играле во театарот „Тоа само кралевите можат да го прават“ и нека повика неколку сведоци. Тогаш ќе видите, госпоѓице Мери дека целиот град ќе дојде да посведочи.

Мислев дека сега за сè добро се договоривме. Потоа ѝ реков:

- За јавната расправа не вознемирувајте се. Таа нека се одвива по редот! Никој не е должен да плати за купените работи, пред да мине еден ден. А лажливците нема да се успокојат, додека не ги соберат сите пари. Но во таква положба продажбата нема да биде полноважна и тие нема да ги добијат парите. Исто така стои работата и со црнците. Продажбата не е вистинска и црнците брзо ќе се вратат. Лажливците не можат уште да добијат пари за црнците. Тие сами паднаа во клопка, госпоѓице Мери...

- Добро, - рече таа, - јас сега ќе одам да појадам, а после веднаш ќе отидам кај господин Лотроп.

- Не, госпоѓице, Мери Џен, така не може. Треба да заминете пред појадокот.

- Зошто?

- Како мислите, госпоѓице Мери, зошто сакав да заминете одовде?

- Навистина, порано не мислев за тоа: зошто?

- Зашто лицето не ви е од камен, по кое ништо не може да се разбере. Вашето лице е отворена книга. По него јасно можат да се прочитаат вашите мисли. Зар мислите дека ќе можете да останете спокојна, кога во трпезаријата вашите чичковци ќе се приближат до вас и ќе почнат да ве бакнуваат...

- Доста, доста, престани! Добро, веднаш ќе заминам. Така ќе биде најдобро. Но како ќе ги оставам моите сестри?

- За тоа не вознемирувајте се. Вашите сестри ќе треба да потрпат уште малку. Лажливците ќе се сетат дека работата не е чиста, ако сите одеднаш заминете. Јас не сакам да се видите ниту со нив, ниту со сестри ви, ниту со кого и да било во градот. Ако случајно ве праша некој од вашите соседи, како се чувствуваат вашите чичковци, вашето лице веднаш ќе ве издаде. Не, госпогице Мери Џен, одете, веднаш. Јас ќе најдам некое објаснение за вашето заминување. Ќе ја замолам госпоѓицата Сузана да ги поздрави вашите чичковци од ваше име и да им каже дека сте отпатувале за неколку часа, за да се одморите, за да се успокоите или да посетите некои познати. А ќе се вратите вечерва или утре изутрина!...

- Можете да им кажете дека сум отишла да видам една пријателка. Воопшто не сакам да ги поздравуваат од мое име.

- Добро ќе ви ја исполнам желбата. А сега да позборуваме за торбата со парите!...

- Што да правиме? Ја зедоа. Ех, каква глупачка бев и како мајсторски ми ги извлекоа тие пари.

- Не, се лажете, парите не се кај нив.

- Како? Кај кого се?

- И самиот би сакал да знам, но не знам. Торбата ми беше в раце, зашто ја украдов. Ја украдов за да ја вратам... И јас знам, каде ја скрив, но се плашам дека веќе ја нема таму. Многу жалам, госпоѓице Мери Џен, жалам од сè срце. Чесен збор дека постапив така со најдобра намера! За малку ќе ме фатеа со парите в раце. Немав друг избор освен да ги ставам на првото погодно место и да бегам. А местото воопшто не беше погодно.

- Те молам, престани да мрмориш! Нема да го дозволам тоа. Не е твоја вина, зашто самиот велиш дека не си можел да постапиш поинаку. Каде ги скри парите?

Јас не сакав да ја разжалостувам, споменувајќи ѝ за неодамнешната загуба. Ми се чинеше дека е многу неумесно да ѝ споменувам за тоа мртво тело во ковчегот со торба пари на мевот. Цела минута не можев да кажам ниту збор. Најпосле се решив.

- Ако дозволите, госпоѓице Мери Џен, нема да ви кажам каде сум ги скрил парите, а ќе ви напишам на ливче. Прочитајте го по пат. Се сложувате ли?

- О, да, се разбира.

Еве што напишав:

„Јас ја ставив торбата со парите во мртовечкиот ковчег. Тоа се случи, кога вие доцна во ноќта плачевте над умрениот. Јас стоев зад вратата. Ми беше многу мака за вас, госпоѓице Мери Џен“.

Очите ми се наполнија со солзи. Јас се сетив, како плачеше таа тогаш во ноќта осамена, а тие лажливци спиеја под нејзиниот покрив, пљачкајќи ја. Откога го свиткав ливчето, јас ѝ го дадов и реков дека очите ѝ се полни со солзи. Таа силно ми ја стисна раката и рече:

- Збогум! Ќе направам сè, што ми порача. Ако не се видиме никогаш повеќе, знај дека нема да те заборавам додека сум жива. Почесто ќе си споменувам и ќе се молам за тебе.

Со тие зборови таа си отиде.

Да се моли за мене! Ако знаеше, каков грешник сум, таа не би се зафатила за таква мачна работа. Но таа е толку кротка, што не би откажала да се моли. Готов сум да се заколнам. Таа би можела да се моли дури за предавникот Јуда. Прекрасна девојка! Умна, многу умна! А по убавина и по добрина ги надминува сите. Откога излезе од собата, повеќе никогаш не ја видов. Но често, многу често си споменувам за неа и за ветувањето и дека ќе се моли за мене.

Сигурно Мери Џен се извлекла низ задниот влез, зашто никој не виде, кога излезе таа од куќата. Кога потоа ги сретнав Сузана и Џоана, јас ги прашав:

- Како се викаат вашите познати, кои живеат од другата страна на реката и каде што одите често на гости?

- Таму имаме многу познати, - одговорија тие, - но најчесто одиме кај Прокоторовци.

- А, да, точно тако се викаа! Им го заборавив името. Госпоѓицата Мери Џен ми порача да ви кажам дека отиде таму, зашто некој од нив се разболел...

- Кој се разболел?

- Право да ви кажам, заборавив. Тешко ми е да ги паметам сите имиња. Но, ми се чини дека тоа беше...

- Да не е Хана...

- Да, точно Хана.

- Не може да биде! Минатата недела таа беше здрава! Многу ли е болна?

- Многу, многу опасно! Цела ноќ стоеле над неа. Кој знае дали ќе доживее довечер.

- А од што е болна?

Во тој миг не можев да се сетам за некоја потешка болест и реков:

- Од заушки.

- Што? Само од заушки ли? Умрел ли некој од заушки досега?

- О, вие немаше да зборувавте така ако знаевте... Тие заушки се особени, нов вид... како што рече госпоѓицата Мери Џен.

- Што има особено во нив?

- Во нив има разни други болести.

- Какви?

- Сипаиици, магарешка кашлица, црвен ветар, туберкулоза, жолтица, воспаление на мозокот и не се сеќавам што уште...

- Боже мој! И сето тоа го викаат заушки!

- Госпоѓицата Мери Џен така рече...

- Добро, но зошто сето тоа го викаат заушки?

- Зошто заушки? Од нив почнува целата болест.

- Но тоа е бесмислица. Човек може да си го боцне прстот, после да голтне отров, да падне во вир, да си го скрши вратот и да се самоубие. И ако праша некој: „Од што умре тој човек?“, некој глупак ќе рече: „Си го боцна прстот“. Нели е тоа бесмислица? Исто таква бесмислица да се нарекуваат заушки таков куп од болести. Заушките заразни ли се?

- Се разбира! Колку си смешна! И ако ги добиеш, тешко можеш да се излечиш од иив.

- Но тоа е страшно! - рече Џоана. - Уште сега ќе одам кај чичко Харви и ќе му...

- О, да, - ја прекинав јас, - уште сега одете и кажете му! Само тоа недостасуваше!

- Зошто?

- Помислете, и ќе разберете сами. Вашите чичковци ќе треба да се вратат колку што е можно побргу во Англија. Мислите ли дека тие ќе бидат толку ниски за да заминат, а вас да ве остават сами да извршите такво големо патување? Вие многу добро знаете дека тие ќе ве чекаат. Одлично! Чичко ви Харви е духовно лице, нели? Прекрасно! А едно духовно лице ќе сака ли да ги излаже капетаните на паробродите, за да ја примат госпоѓицата Мери Џен на паробродот? Сами знаете дека нема да ја примат. Тогаш што ќе направите? Се разбира, ќе рече: „Многу жалам, но нема да се согласам и да ја оставам внука ми на судбината. Штом има опасност таа да се зарази од plurubus unum - така се викаат заушките на латински, моја должност е да останам овдека три месеци, додека да се види дали таа се заразила или не... „Но тоа не е моја работа. Ако вие мислите дека е подобро, да му кажете на чичко ви Харви...

- Не зборувај глупости! Или мислиш дека е многу пријатно да седиме овдека, додека во Англија е толку весело?

- Сепак нема да биде лошо, ако му кажете на некој од соседите.

- Слушај, момче, ти си многу глупаво... Не разбираш ли, дека тие веднаш ќе почнат да расправаат налево-надесно? Не, најдобро е да не му кажуваме на никого.

- Можеби сте во право. Правете, како што сакате!

- Сепак чичко Харви ќе се вознемири за неа. Треба да му речеме дека Мери отишла некаде на гости.

- Да, точно така порача и госпоѓицата Мери Џен. „Кажи им на сестри ми, рече таа, да го поздрават и да го бакнат од моја страна чичко Харви и чичко Виљем. Нека им кажат дека сум отишла на другата страна од реката да се видам со господинот... господинот...“, како се викаше оној богат господин, што го сакаше вашиот чичко Питер?

- За Аптроп ли говориш ти?

- Да, да, за него. Гаволот неќа ги земе тие имиња! Никако не можам да ги запаметам... Таа ви порача да кажете дека отишла кај Аптроповци. Сакала да ги замоли да дојдат на продажбата и да ја купат куќата по желба на чичко Питер. Потоа ако не се чувствува многу уморна, ќе се врати вечерва. Ако не кажете ниту збор за Прокторовци, а ако споменете само за Аптроповци, тоа ќе биде вистината, зашто таа навистина сака да позборува со нив за купувањето на куќата. Таа ми го рече тоа.

Девојчињата истрчаа кон чичковците за да им ги предадат поздравите, порачките од сестра им и да ги бакнат.

Сега сè е во ред. Девојчињата нема да кажат ништо, зашто сакаат да заминат за Англија. Кралот и војводата повеќе ќе сакаат Мери Џен да позборува за продажбата, отколку да седи овдека близу до докторот Робинсон. Јас бев многу задоволен. Работата се нареди прекрасно. Самиот Том Соер не би можел да измисли нешто поубаво.

Продажбата се изведе на градскиот плоштад и потраја долго време. Странецот исто така беше тука. Тој седеше на едно подигнато место покрај продавачите и одвреме-навреме потфрлаше по некоја шега. Во тоа време војводата се шеташе сред толпата, зборуваше со многумина, и се грижеше на сите да им се допадне.

Малку по малку и продажбата сврши. Сè беше продадено, сè, освен малку место на гробиштата. Сакаа да го продадат и тоа. Јас никогаш не сум видел толку алчен човек како тој крал. Додека се расправаа за тоа место, во пристаништето дојде еден пароброд. А две минути подоцна се појави толпа луѓе, кои викаа, високо смеејќи се и шегувајќи се:

- Гледајте! На стариот Питер Вилкс му се појавија уште двајца наследници. Сега избирајте кои ги сакате!



29

ТОЛПАТА ЈА ВОДЕШЕ еден стар џентлемен и еден помлад со врзана рака. А како викаше толпата, како се смееше и какви шеги пушташе - тоа со зборови не може да се опише. Но мене воопшто не ми се смееше.

- Е, - си помислив, - сега нашите лажливци лошо ќе минат!

Јас бев уверен дека тие барем ќе побледнат. Но тоа ни најмалку не се случи! Тие дури не се ни збунија. Војводата се преправаше дека ништо не разбира, продолжи да муцка и среќно да брбори, како ништо да не се случило. А кралот тажно ги погледнуваше новодојдените, и со болка на срцето си помисли дека може да има такви лажливци и неранимајковци на белиот свет. Тој прекрасно ја играше својата улога. Најчесните граѓани го опкружија кралот за да му покажат дека се на негова страна. А новодојдениот стар господин се збуни. Штом ја отвори устата, веднаш разбрав дека тој има англиски нагласок. Сепак и кралот многу успешно го имитираше англискиот нагласок. Не можам да ги пренесам точно зборовите на стариот господин, но ќе се помачам да ги прераскажам.

- За мене тоа е изненадување, што воопшто не сум го очекувал! Признавам дека сега не можам да излезам од оваа тешка положба и дека не можам да одговорам како што треба. Мене и на брат ми не ни беше пријатно по патот. Тој си ја скрши раката. А нашиот багаж по грешка го симнаа минатата ноќ од паробродот и го оставија во еден град. Јас сум братот на Питер Вилкс - Харви - а ова е брат ми Виљем. Тој е глувонем, а сега не можеме со знаци да се разбереме, зашто тој има само една рака. Ние навистина сме тие, двајца браќа на Питер. По два дена, кога ќе дојде багажот, ќе го докажеме тоа со документи. Но дотогаш нема да кажам ни збор, ќе појдам в хотел и ќе чекам. Стариот господин и новиот глувонем си отидоа, а кралот се насмеа и рече шеговно:

- Кутриот си ја скршил раката! Тоа е многу удобно за човек, што не знае да се објаснува со знаци!... А освен тоа го изгубил и багажот! Нема што, многу итро ја измислиле целата работа!

Тој пак се насмеа. И сите наоколу, освен една група од три четворица не се насмеаја. Еден од таа група беше докторот. Не се смееше исто така и еден господин со старомоден куфер в раце, кој пред малку слезе од паробродот и сега зборуваше со докторот. Двајцата само погледнуваа кон кралот и ги нишаа главите. Тоа беше адвокатот Леви Бел, што се врати од Луисвил. Кон нив се приближи едно високо, грубо момче. Тоа внимателно го слушаше стариот господин, а сега го слушаше кралот. Кога стариот лажливец сврши, момчето одеднаш се сврте кон него:

- Штом вие сте Харви Вилкс, кажете, кога пристигнавте во овој град?

- Еден ден пред погребот, пријателе мој, - одговори кралот.

- Во кое време на денот?

- Приквечер. Еден или два часа пред заоѓање ка сонцето.

- Како дојдовте?

- На паробродот „Сузана Пауел“ од Цинцинати.

- Добро, како можевте тогаш утредента да бидете на неколку километри одовдека во чунот?

- Јас воопште не сум бил таму...

- Тоа е лага! Мнозина се спуштија кон него, молејќи го да не зборува така грубо со стариот човек, кој освен тоа е и свештеник.

- Каков свештеник? Тој е лажливец и измамник. Утредента тој беше крај брегот. Како што знаете, таму живеам. Јас бев таму и го видов. Тој доплови на чунот со Тим Колинс и со уште едно момче.

- Можеш ли да го познаеш тоа момче, Хајнес, ако го видиш?

- Можеби. Но не сум сигурен. Но еве го. Многу добро се сеќавам сега. Тој ме посочи со рака.

- Соседи, - рече докторот, не знам, не знам дали овие нови наследници се лажливци. Но смело можам да ви кажам дека овие двајца овдека се големи лажливци. Наша должност е да набљудуваме да не избегаат, додека не се разјасни целата работа. Ела Хајнес, елате и сите други! Ќе ги однесеме овие двајца во гостилницата и ќе ги соочиме со другите двајца наследници. Се надевам дека сепак ќе успееме нешто да разјасниме.

Толпата на драго срце се согласи, иако пријателите на крајот не останаа многу доволни. Немаше што да се прави. Сите тргнаа. Сонцето веќе заоѓаше. За цело време докторот ме водеше за рака. Тој беше многу љубезен кон мене. Но раката не ми ја пушташе ниту за миг.

Сите влегоа во големата сала на гостилницата. Запалија неколку свеќи и ги повикаа новодојдените. Прв прозборе докторот:

- Јас не сакам да бидам суров кон овие двајца луѓе, но убеден сум дека тие се лажливци. А можеби имаат соучесници, за кои ништо не знаеме. Ако е така, тие соучесници можат да избегаат со парите, што Питер Вилкс ги остави. Тоа е возможно. Ако пак овие луѓе не се лажливци, тие нема да имаат ништо против, ако пратиме да ги земат парите и да ги задржиме кај нас, додека не докажат дека се браќа на Питер. Така ли е?

Сите се согласија дека е тоа многу умно. Јас си помислив, дека измамниците паднаа во клопка. Но кралот со сожалување ги погледна луѓето наоколу.

- Господа, - почна тој, - јас многу би сакал да ги дадам парите, бидејќи сакам побргу да се сврши оваа непријатна работа. Но парите не се кај нас... Можете да испратите по нив. Тогаш ќе се убедите дека зборувам вистина.

- Каде се?

- Кога ми ги даде внука ми да ги чувам, јас ја зедов торбата и ја скрив под постелата во креветот. Воопшто не сакав да ја носам в банка за неколку дена и тоа место го сметав за сигурно. Ние не сме навикнати на црнци и мислевме дека тие се чесни како и нашите слуги во Англија. А црнците ја украле торбата уште следниот ден. Кога ги продадов, уште немав забележано, дека ги нема парите, а после беше веќе доцна... Еве, мојот слуга може да ви го потврди тоа, господа.

Докторот со уште неколку души извика:

- Охо-о-о!

Видов дека не му поверуваа. Еден ме праша:

- Виде ли ти, кога црнците ги украдоа парите?

- Не, - одговорив јас, - ги видов само како излегуваа од спалната. Но тогаш ништо лошо не помислив. Мислев дека тие се плашеа мојот господар да не го разбудат и полека излегуваа, за да не ги кара.

Друго ништо не ме прашаа. Само докторот одеднаш се заврте кон мене:

- Ти исто така ли си Англичанец?

- Да, - одговорив јас.

Потоа почна подетално иследување.

Тоа продолжи неколку часа. Никој не помислуваше на вечера. Присутните го тераа кралот да го раскаже своето минато, после го натераа стариот господин да раскажува исто така. При тоа сите, освен глупаците можеа јасно да видат дека стариот господин ја кажува вистината, а другиот сè измислува. Ме натераа и мене да раскажам што знам. Кралот значајно ме погледна, сакајќи да ме предупреди да говорам во негова полза. Почнав да расправам за Шефилд, за нашиот живот таму, за англиските Вилксовци и за разни други работи. Но пред да почнам да раскажувам подробно, докторот се насмеа, а адвокатот Леви Бел ми рече:

- Подобро седни и не зборувај момче! На твое место јас не би се мачел така. Се гледа дека не си навикнал да лажеш. Многу лошо раскажуваш.

Јас не обрнав многу внимание на таа љубезност, но се зарадував што ме оставија на мир.

Докторот се заврте кон мене:

- Ако бевте вие уште во почетокот во градов, Леви Бел ...

Кралот го прекина и му подаде рака на адвокатот.

- Многу се радувам што најпосле го видов стариот пријател на покојниот ми брат! Тој многу често ве споменуваше во писмата.

Адвокатот му ја стисна раката и радосно се насмеа. Тие отидоа настрана и почнаа нешто да шепотат. Најпосле адвокатот рече:

- Тоа ќе го растури сомнсвањето. Јас ќе го земам сведоштвото и ќе го пратам заедно со потписот на брат ви. Тогаш ќе видам дека сè е во ред.

Донесоа хартија и молив. Кралот седна на масата, ја наведна главата, и напиша нешто. После му го дадоа моливот на војводата. Тогаш прв пат војводата се збуни. Но сепак тој го зеде моливот и почна да пишува. Потоа адвокатот се обрна кон новодојдениот господин:

- Ќе бидете ли толку добар да напишете со брат ви по неколку реда и да се потпишете?

Стариот господин му ја исполни желбата и напиша неколку реда. Но никој ништо не можеше да разбере. Адвокатот се зачуди.

- Право да си кажам јас сум многу збунет!

Адвокатот извади од џебот куп стари писма, и почна да ги срамнува со она што го напиша стариот господин. Но, изгледа, тоа воопшто не го задоволи.

- Овие писма ги добив од Харви Вилкс, - почна да објаснува. - Ако ги споредиме со напишаното на овие, господа, секој може да се убеди дека тие не ги напишале. (Лицата на кралот и војводата добија жалосен изглед. Двајцата воопшто не очекуваа дека адвокатот така итро ќе ги улови). Но ако го погледнеме напишаното на овој стар господин ќе видеме, дека и тој не ги пишувал писмата. Неговите чкртаници воопшто не можат да се наречат пишување. А покрај тоа тие писма се од...

- Ве молам, дозволете да ви објаснам, - го прекина стариот господин. - Никој не може да го чита мојот ракопис, освен брат ми. Тој ги препишува сите мои писма. Тие писма, што ги покажувате вие, се пишувани од него, а не од мене.

- Прекрасно! - одговори адвокатот. - Сега работата се разјаснува. Јас имам исто така неколку писма од Виљем. Ако го натерате да напише неколку зборови, ние можеме да ги споредиме...

- Тој не може да пишува со лева рака, - одговори стариот господин. - Ако не му беше врзана десната рака, вие веднаш ќе се уверевте дека тој ги пишува и неговите писма, и моите. Погледнете ги и едните и другите и ќе видите дека се пишувани од еден и ист ракопис.

Адвокатот ги спореди ракописите.

- Да, точно е тоа, - рече тој. - Сепак, жалосно! Бев веќе убеден дека ќе се разјасни прашањето, а сепак сè се помеша. Во секој случај едно нешто е докажано. Овие господа, - тој покажа на кралот и на војводата, - воопшто не се Вилксовци.

И што мислите? Стариот упорен глупак пак не се предаде. Тој почна да уверува дека брат му Виљем е најголемиот шегобиец, и нарочно го искривил ракописот. Тој веднаш се сети дека глувонемиот сака да направи некоја шега, штом го зел моливот в рака. Одушевувајќи се од тоа старецот продолжи да фантазира и да измислува во тој дух. Најпосле стаса дотаму што и самиот почна да верува на измислиците. Но стариот господин го запре:

- Јас смислив нешто. Има ли некој овдека, кој помагал при миењето за последен пат на телото на мојот умрен брат Питер Вилкс?

- Јас и Ебтарнер помагавме, - се јави еден човек. - Ние и двајцата сме тука.

Старецот ги праша:

- Можете ли да ми кажете, какви знаци беа тетовирани на неговите гради?

Кралот побледна. Тој не можеше да го скрие тоа. Околу него владееше штама. Сите го гледаа со протегнати вратови и чекаа.

- Ех, - си помислив, - сега сè е свршено. Овој пат нема да се извлече.

И знаете ли што? Тој седеше спокојно и рече со насмевка:

- Ех... Тоа е многу деликатно прашење! Да, господине, можам да ви соопштам дека на градите му е тетовирана мала танка сина стрела. Ако не се загледа човек повнимателно во неа, воопшто нема да ја забележи. Па, што ќе кажете на тоа, господа, а?

Стариот господин се заврте брзо кон Ебтарнер и кај другар му. Очите му светеа радосно. Зашто сметаше дека овој пат го фатил лажливецот.

- Па, чувте ли? Имаше ли таков знак на градите на Питер Вилкс?

Двајцата во еден глас одговорија:

- Не, не видовме таков знак.

- Прекрасно! - продолжи стариот господин. - Сега слушајте, каков знак сте виделе: мала буква П и втора Б, а меѓу нив буквата В ете тоа... Сето тоа тој го нацрта на ливче. - Па што ќе кажете, видовте ли таков знак?

Двајцата одговорија во еден глас:

- Не, не видовме. Таму немаше никакви знаци.

Се крена голема врева. Од сите страни се слушаа извици:

- И четворицата се лажливци! Ајде да ги намачкаме со катран! Ајде да ги удавиме! Или пак да ги носиме по улиците на стап...

Сите викаа во еден глас. Најпосле адвокатот скокна од столот и извика:

- Господа, господа! Дозволете ми да кажам еден збор! Слушајте... Ние имаме едно средство за да ја научиме вистината. Ајде да појдеме на гробишта, да го откопаме телото и да видиме сами...

Сите го прифатија тој предлог и излегоа надвор. Но адвокатот и докторот извикаа:

- Почекајте, почекајте! Фатете ги за врат четворицата наследници и момчето! Нека дојдат и тие со нас!

- Да, да! А ако не најдеме знаци, ќе се пресметаме со четворицата, како што знаеме!

Право да си кажам, јас многу се исплашив. Но немаше што да правам. На никој начин не можев да се извлечам. Нè фатија и нè однесоа право кон гробиштата, што се наоѓаа еден и пол километар надолу по реката. Целиот град идеше по нас. Притоа уште не беше доцна. Часовникот пред малку удри девет.

Кога минавме покрај нашата куќа, јас силно се раскајав, што ја натерав госпоѓицата Мери Џен да го напушти градот. Сега беше потребно само да ѝ дадам знак, таа ќе ми дојдеше на помош и ќе ги разобличеше измамниците.

Сите врвеа во густа толпа по патот крај реката, разлутени како диви мачки. Па и покрај тоа и небото се покри со облаци. Секоја минута светкаа молњи. Ветрот мрачно шумеше во лисјата. Таков страв, таква опасност никогаш во животот не сум преживеал. Јас бев поразен, уништен. Сè се случи наопаку, од она што го мислев. Наместо да паднам во ваква положба, јас смислев дека спокојно ќе ја набљудувам комедијата, кога отпочна да се расплеткува. Тогаш Мери Џен ќе се застапеше за мене. А сега ништо не може да ме спаси од смртта, освен некакви знаци на градите од умрениот! А ако не ги најдат...

Јас не можев да ја истрпам таа мисла, а освен тоа немав сила да мислам за нешто друго. Се стемнуваше сè повеќе и повеќе. Беше погодно за да избегам. Но оној простакот, Хајнес, ми ја стискаше силно раката. Полесно би можел да се извлечам од Голијат. Хајнес грубо ме влечеше по себеси. Јас требаше да трчам, за да можам да одам заедно со него.

Штом стасавме на гробиштата, толпата веднаш навлезе и ги залеа како бурен поток. Кога стигнавме крај гробот, видовме дека има околу стотина лопати. Но никој не помислил да земе со себеси фенер. Сепак почнаа да копаат при светлината на молњите, праќајќи еден човек во близината да земе фенер.

Работата напредуваше многу брзо. Стана многу темно. Заврна дожд. Ветрот виеше меѓу дрвјата. Молњи светкаа сè почесто и посилно. Удри гром... Но никој не обрнуваше внимание на тоа, зашто сите беа зафатени. Одвреме-навреме стануваше светло како ден. Тогаш можеше да се распознае секое лице во огромната толпа, секоја лопата, како исфрла земја од гробот. После за миг сè исчезнуваше и потонуваше во мрак.

Најпосле го извадија ковчегот и почнаа да го одвинтуваат капакот. Тогаш настана страшна турканица. Сите се туркаа напред, мачејќи се да погледнат барем со едно окце. Темнината ѝ придаваше уште пострашен изглед на таа турканица. Хајнес ми ја стискаше раката силно и ме влечеше по себеси. Изгледаше дека тој воопшто заборави оти сум кај него. Дишењето му застануваше од возбуда и љубопитство.

Одеднаш молњата ја осветли толпата. Некој извика:

- Нека ме земе ѓаволот, ако ова на градите не е торбата со парите!

Хајнес извика како и другите, ми ја пушти раката и се стрча напред за да го види со свои очи тоа чудо. Се разбира, јас не го пропуштив тој случај и почнав да бегам по темниот пат, без да се обѕрнувам.

Кога стасав во градот, видов дека по улиците нема жива душа во таа бура. Затоа почнав да трчам по главната улица. Се приближив до куќата и ги наострив ушите. Сите прозорци беа темни. Никаде не се гледаше светлина. Не знам зошто, ми стана мачно. Одеднаш видов, како на Мериниот прозорец се појави светлина. Срцето ми зачука од радост. Во тој миг куќата остана зад мене во темнината. Изгледаше дека не ми е пишано да ја видам повеќе. Славна девојка беше таа Мери. Друга како неа не сум видел!

Штом се оддалечив од градот, почнав да мислам, како да се провлечам во нашето островце. За среќа, при светлината на молњата забележав еден чун, врзан само со јаже. Седнав во него и запловив. Островчето беше далеку, дури во средината на реката. Но јас не се задржував. Кога најпосле се доближив до сплавот, се чувствував толку изморен, што бев готов веднаш да легнам и да се одморам. Но не го направив тоа. Кога скокнав на сплавот; извикав:

- Џим, побргу излегувај и одврзувај го сплавот! Сполај му на госиода, се ослободивме од нив!

Џим скокна од колибата и се спушти кон мене со раширени раце. Но кога го погледнав при светлината на молњата, јас замрзнав на место. Заборовив воопшто дека тој претставуваше крал Лир и удавен арап едновремено. Исплашено отстапив назад и паднав во водата. Но Џим скокна и ме извади од водата гушкајќи ме и бакнувајќи ме. Тој многу се радуваше, што се вратив, и што се ослободивме од двајцата лажливци. Но јас го прекинав:

- После Џим, после ќе се прегрнуваме! Побргу одврзувај го сплавот и пушти го да плови!

Потоа ние веќе пловевме надолу по реката. Колку е пријатно да се чувствуваш слободен, независен сред големата река и да сознаваш дека никој повеќе нема да ти заповедува! Јас не можев да се воздржам и неколку пати потскокнав од радост. Но при третиот скок чув шум од весла. Престанав да дишам и наслушував. После светна молња и јас навистина ги видов двајцата лажливци како пловат кон нас со чун. Да, тоа беа тие: кралот и војводата.

Јас престанав да се вртам. Нозете ми се потсекоа. Седнав на штиците, одвај воздржувајќи се да не заплачам од очаеност.



30

КРАЛОТ СКОКНА кон мене, ме фати за вратот и почна да ме тресе.

- Аха, ти сакаше да побегнеш од нас, мангупче! Што, да не сме ти омрзнале?

- Не, Ваше Величество, воопшто не сте ми омрзнале! - одговорив јас.

- Ве молам, Ваше Величество, оставете ме!

- Тогаш веднаш кажувај, што мислеше да правиш! Инаку и цревата ќе ти ги извадам!

- Ви се колнам дека сè ќе ви раскажам и дека ништо нема да скријам од вас Ваше Величество. Човекот, што ме водеше за рака беше многу добар кон мене. Тој ми раскажа дека минатата година му умрело дете на мои години и дека му е мачно да ме гледа во таква состојба. Кога рекоа дека торбата со парите лежи во ковчегот, сите се спуштија кон гробот, тогаш тој ме пушти и ми шепна: „Сега бегај да те нема зашто инаку ќе те обесат!“ Не чекав да ми го повтори тоа и почнав да бегам. Помислив дека нема зошто да останувам таму. Со ништо не можев да помогнам, па и не сакав да ме обесат, кога можев да избегам!... Затоа трчав, колку што ме држеа нозете, додека не го најдов чунот. Кога дојдов овдека, му заповедав на Џим да брза, зашто инаку ќе ме фатат и ќе ме обесат... Јас се плашев дека Вие и војводата не сте веќе меѓу живите. Мене и на Џим ни беше многу мачно за вас. После, кога ве видовме, ние многу се зарадувавме. Ако не верувате, можете да го прашате Џим.

Црнецот ги потврди моите зборови. Но кралот му заповеда да молчи.

- Значи, ти мислиш дека ќе ти поверувам, а? - извика тој и почна пак да ме тресе. - Е богами, многу сакам да те задавам!

Војводата го запре.

- Остави го момчето на мира, стари глупаку! Па ти самиот поинаку ли ќе постапеше? До колку си спомнувам, ти не праша за момчето, откако се извлече од рацете на оние!

Кралот најпосле ме пушти и почна да го проколнува гратчето и неговите жители. Војводата пак не се стрпи и кажа:

- Подобро е да се проколнуваш самиот себеси. Ти најмногу го заслужуваш тоа. Уште од почетокот не се држеше добро. Само една умна постапка направи: велејќи ладнокрвно дека има сина стрела врз градите на умрениот Питер. Тоа беше прекрасна итрост! Таа нè спаси. Инаку ќе нè задржеа додека да дојдеше багажот на вистинските Вилксоновци, а потоа ќе нè ставеа в затвор. Но таа твоја измислица ги однесе на гробишта. А торбата со златото ни сврши уште поголема работа. Ако тие глупаци не беа обземени од љубопитството и не се спуштеа сите одеднаш да гледаат, сега ќе спиевме на голи штици во затворот...

Настапи молчење. После кралот замислено рече, како да си зборуваше самиот на себеси.

- Чудна работа! А ние си мислевме дека црнците ги украле парите! Јас целиот се затресов.

- Да, - одговори војводата тивко и потсмешливо, - тоа е вистина: „Ние си мислевме!“...

Откога помолчи малку, кралот додаде:

- Барем јас така си мислев.

- Напротив, јас така си мислев! - рече војводата со ист таков глас.

Кралот се заврте налутено кон мене:

- Слушај, Бриџвотер што сакаш да кажеш!

- О, штом прашуваш за тоа, - се наостри војводата, - дозволи ми да те прашам јас, што сакаш да кажеш ти со тоа?

- Тоа прашање многу ме зачудува, - уште пошеговно рече кралот. - Не знам, можеби ти си спиел и не си знаел што правиш!

Овој пат војводата многу се налути.

- Остави ги тие шеги! Што мислиш ти за мене? Мислиш ли дека сум глупав, или нешто друго? Да не мислиш дека не знам, кој ги скрил парите во мртовечкиот ковчег.

- Да, господине, ви верувам, зашто вие сте го направиле тоа!

- Лажеш!... - Извика војводата и го стисна за гушата.

- Тргни ги рацете! Пушти ме! Ги повлекувам зборовите...

- Најпрвин признај дека си ги скрил парите! Ти сигурно си мислел да избегаш од мене по некој ден и после да се вратиш тука и да ги земеш сите пари.

- Чекај малку војводо! Одговори ми чесно и искрено на едно прашање! Ако не си ги ставил парите во ковчегот, кажи ми... Тогаш ќе ти поверувам и ќе се извинам...

- Ах, стар лажливец, ти многу добро знаеш дека не сум ни помислил да ги кријам таму! Ете, доволен ли си?

- Добро. Ти верувам... Но одговори ми уште на едно прашање без да се лутиш! Не ти текна ли да ги украдеш парите и да ги скриеш на сигурно место?

Војводата во почетокот ништо не одговори. Откако помолче малку рече:

- Сеедно е дали сум мислел такво нешто или не. Во секој случај не сум го направил тоа. А ти не само што си мислел туку и си го направил...

- Да умрам на местово ако сум го направил тоа! Чесен збор! Не велам дека не сум сакал да ги скријам парите, зашто тоа е лага, но еве сакам да кажам дека некој друг ме преварил.

- Тоа е голема лага! Ти самиот си ги скрил парите и веднаш признавај, или... Тој го стисна кралот посилно за грлото.

- Доста! - викна тој. - Признавам!

Кога го чув тоа јас многу се зарадував и почнав да се чувствувам поспокојно. Војводата исто така беше задоволен од тоа. Тој престана да го стиска кралот и рече:

- Ако речеш уште еднаш дека не си ги украл парите, ќе те удавам како куче! Ти толку лошо се држеше во целата таа работа, што сега најдобро ќе биде да седиш мирен. Јас уште никогаш во својот живот не сум видел таков алчен човек. Си бил готов сè да прибереш за себе, а? А во тоа време јас ти се доверив како на роден татко. И како не ти беше срам да слушаш како ги обвинуваат кутрите црнци и да не се заземеш за нив барем со еден збор? Сега гледам колку сум бил глупав и смешен, кога поверував на таа измислица. Сега ми е јасно зошто настојуваше да ги дополниме и оние пари што не достасуваа во торбата! Ти сакаше да ги земеш и оние пари, што ги спечалив од „Тоа само кралевите можат да го прават“. Со еден збор, сакаше да го лапнеш сето!

Кралот страшливо рече:

- Спомни си, војводо, дека не јас, но ти побара да ги дополниме парите што не достасуваа!

- Молчи! Не сакам повеќе да зборувам со тебе! - рече војводата. - Сега гледам, што излезе од тоа. Тие не само што си ги зедоа парите назад, но ги зедоа и нашите. Во џебовите ни останаа смо два-три ништожни долари, што по некое чудо не ги фрливме. Оди наспи се и никогаш повеќе да не си ми споменал за тие пари!

Кралот покорно се мушна во колибата и го извади шишето со ракија, за да се утеши. Набргу и војводата го извади своето шише. По половина час двајцата беа пијани. Колку повеќе пиеја, толку понежни стануваа еден кон друг. Најпосле легнаа прегрнати и за'ркаа. Беа многу пијани, но доколку што забележав, кралот ја помнеше заповедта на војводата за парите. Тој ниту еднаш не спомена за нив. Од тоа ми стана полесно на срцето. Се разбира, штом тие за'ркаа, ние со Џим почнавме да зборуваме и јас му раскажав сè.



31

НЕКОЛКУ ДЕНА потоа не смеевме да застануваме во градовите по патот. Сега веќе бевме далеку на југ, во топлите краеви, и се наоѓавме на големо растојание од дома. По патот почнавме да среќаваме дрвја. Тие беа обраснати со шпански влакна, кои висеа на гранките како долги, бели бради. Тоа беа првите такви влакна, што ги гледав. Под нив шумите изгледаа мрачни и величествени.

Откога се уверија дека опасноста е мината, лажливците пак се зафатија за грабање на селата по патот. Најнапред тие се зафатија со беседи за трезвеноста. Но таа работа не им донесе речиси никаква полза. Дури немаше ниту со што да се напијат. На едно место се обидоа да даваат часови по танцување. Но бидејќи воопшто не се разбираа од танцување, публиката се побуни и ги избрка од градот. На друго место се зафатија со давање на лекции по рецитирање. Но исто така не можеа долго да рецитираат. Присутните што ги слушаа почнаа да скокаат од местата. Убаво ги исмеаја и срамно ги избркаа.

Потоа почнаа да се претставуваат како мисионери, хипнотизерн, лекари, претскажувачи па иднината ... Со еден збор, од сè се обидоа по малку. Но среќата ги беше напуштила. Најпосле се откажаа од понатамошна борба со судбината и почнаа молчеливо да лежат по цели денови на сплавот. Тие воопшто меѓу себе не разговараа, а само мислеа.

По едно време го променија своето држење. Почнаа по цели часови да лежат во колибата еден до друг со допрени глави и да си шепотат нешто. Ние со Џим се исплашивме и се договоривме да не земаме учество во опасни работи, како правење на пари, кражби и други слични работи. Штом ќе видиме такво нешто веднаш ќе избегаме и ќе ги оставиме сами да се расправаат.

Едно утро ние го скривме сплавот на едно сигурно место, на два километри од малото гратче Писквил. Кралот слезе на брегот и ни нареди да се скриеме, додека тој појде во градот и да научи, дали тука не стигнале слухови за „Тоа само кралевите можат да го прават“.

- Ех, - си помислив јас, - ти сигурно се подготвуваш да обереш некоја куќа! Но после, кога ќе ја свршиш работата и кога ќе дојдеш овдека, кој знае дали ќе не најдеш!

Кралот додаде дека ако не се врати до ручек, работата сигурно е наредена. Тогаш јас и војводата можеме да слеземе на брегот. Војводата, јас и Џим останавме на сплавот.

Војводата се вознемируваше за нешто и не можеше спокојно да седи на едно место. Тој секоја минута се лутеше. Сигурно нешто се кроеше. Јас многу се израдував, кога кралот не дојде на ручек. Сигурно ќе дојде до некоја промена, а може да дојде и до полна промена, по која ние со Џим ќе се ослободиме од нашите незгодни сопатници.

Јас и војводата отидовме во гратчето да го бараме кралот. Откако скитавме долго најпосле го најдовме пијан во задната соба на една крчма. Околу него седеа десетина души и го предизвикуваа за задоволство. Тој навредуваше и колнеше, но толку беше пијан, што не можеше да се држи на нозе. Сега мислев да го искористам случајот, за да се ослободам еднаш засекогаш од двајцата измамници. Силно истрчав и јас најпосле стигнав до сплавот радосно викајќи:

- Џим, побргу одврзувај го сплавот, сега навистина веќе се ослободивме од нив!

Никој не се јави и не излезе од колибата. Џим го немаше! Викнав уште неколку пати, колку што ме држеше гласот. Ја обиколив шумата од едната страна, после од другата и постојано го викав. Но сè беше напразно. Мојот стар Џим го немаше! Тогаш седнав и заплакав од очаеност. Набргу пак излегов на патот, мачејќи се да размислам, како ќе биде најдобро да постапам. Таму сретнав едно момче и го прашав, дали не видело еден чуден по изглед црнец. Освен тоа му го опишав Џим.

- Да, го видов, - одговори тоа.

- Каде?

- Ете таму, на два километри одовде, околу чифлигот на Сајлаз Фелпс. Него го задржаа, бидејќи е избеган црнец. Ти да не го бараш него, а?

- Што зборуваш! Се разбира, дека не го барам! Пред два часа јас го сретнав тука во шумата. Тој ме заплаши дека ќе ми го распара стомакот ако викам. После ми нареди да легнам и да не се мрдам. Тоа и го направив. Оттогаш досега седев овдека и не смеев да се мрдам.

- Ете, сега веќе нема од што да се плашиш, - забележа момчето.

- Го фатија. Тој избегал од една плантажа на Југ.

- Убава работа е да улови човек избеган црнец!...

- Се разбира! Ете, за него, на пример се ветени двесте долари награда. Тоа е исто како да најдеш пари на улица.

- Да така е. Јас можев да ги извадам тие пари, ако бев поголем, зашто прв го видов. Кој го фати?

- Еден овдешен старец. Тој го продал своето право за четириесет долари, зашто брзал и не можел да чека. Замисли, само, тој губи од тоа точно сто и шеесет долари. Ако бев јас на негово место, ќе чекав дури неколку години!

- И јас исто! Но можеби неговото право и не чини штом го продал толку ефтино. Сигурно тука работата не е сосема чиста...

- Чиста е, многу е чиста! Јас самиот го видов соопштението. Таму црнецот беше опишан како на слика. Обележена беше и плантажата, од која избегал. Некаде кај Њу Орлеанс. Не, извини, работата е чиста. Слушај, имаш ли малку тутун да ми дадеш?...

Јас немав тутун, и ние се разделивме. Се вратив на сплавот, влегов во колибата и се замислив. Мислев, мислев, но не можев да смислам како да се извлечеме. Сега, откога патувавме долго сè се сруши. Тие измамници беа толку подли што го изиграа Џим за некакви си четириесет долари.

Од почетокот ми се чинеше, дека илјада пати би било подобро да остане роб дома, каде што му е семејството - ако воопшто му е пишано да биде роб. Дали да му пишам на Том Соер и да го замолам да ѝ каже на госпоѓицата Вотсон каде се крие Џим. Но веднаш се откажав од таа мисла од две причини. Прво, неговата господарка ќе се налути од неговата неблагодарност и за казна ќе го продаде некаде далеку. А второ, што ќе стане со мене? Секој ќе почне да ме презира, што сум му помогнал на еден црнец да избега. Совеста сè посилно ме гризеше, зашто имав извршено таков грев. Никако не можев да се свртам на едно место. По едно време решив да ѝ пишам на госпоѓицата Вотсон, за да си го измијам гревот од душата. Најдов лист хартија, молив и седнав радосен да пишувам. Еве што напишав:

„Госпоѓице Вотсон, Вашиот избеган црнец Џим е кај господинот Фелпс, на два километра од Пиксвил. Тој ќе ви го предаде, ако ја испратите ветената награда“.

Откога го завршив писмото, ми олесна на душата. Но набргу пак се замислив. Се сетив за патувањето по реката. За цело време ние со Џим бевме заедно. Јас го гледав пред себе цели дни и поќи. Ние заедно пловевме, зборувавме, пеевме и се смеевме. Колку и да мислев, ништо лошо не можев да се сетам. Обратно, се сетив колку многу пати дежураше на мое место, наместо да ме разбуди. А колку се зарадува кога се спасив за време на маглата, а исто така кога се вратив кај него во кал, по колењето. И уште колку многу такви случаи имаше!... Тој постојано ме нарекуваше душичко, ме галеше и правеше за мене сè убаво што можеше да замисли. Најпосле се сетив и за она време, кога го спасив, велејќи дека има чума на сплавот. Колку многу благодарен ми беше тој тогаш! Ми велеше дека јас сум му најдобриот пријател на стариот Џим, неговиот единствен пријател на целиот свет...

Во тоа време случајно се завртев и го видов писмото. Го зедов и го подржав в рака, тресејќи се од возбудување. Знаев дека сега ми се решава судбината засекогаш! ... Воздивнав и неколку минути мислев. Најпосле мавнав со рака:

- Не, не можам... Подобро нека оди во пеколот!

И го искинав писмото на мали парчиња.

Страшни мисли и страшни зборови. Но тие веќе излегоа од мојата уста. Веќе не се борев и не мислев да го изменам моето мислење. Сега најдобро беше да се зафатам пак за лошите работи. Се гледаше дека така ми е пишано. Добрите дела не се за мене.

Најпрвин ќе се помачам да го ослободам Џим од ропството. Ако помислев нешто уште полошо сигурно ќе го направев и тоа. Сега веќе не е ли сеедно, штом еднаш скршнав од патот на доброто?

Јас веќе смислив како да го ослободам Џим и направив план. Во далечината се простираше едно островче. Почекав да се стемни, отпловив на него, го скрив сплавот во грмушките и легнав да спијам. Спиев цела ноќ. Се разбудив дури во зората. Откако каснав малку, ги облеков резервните алишта, а старите ги здиплив во ковчегот. Потоа седнав во чунот и се упатив кон брегот. Слегов малку подолу од тоа место каде што, според мојата пресметка, се наоѓаше чифлигот на Фелпс. Тука во шумата ја скрив бовчата со алишта. После го наполнив чунот со вода и со камења и го потонав, откако го забележав местото, за да можам да го најдам во случај на потреба.

Наблизу, на околу триста метри, се наоѓаше една мала пилана. Тргнав по брегот кон неа. Кога се приближив повеќе, можев да го прочитам натписот: „Пилана на Фелпс“. На двесте-триста чекори понатаму се наоѓаше и самата фарма. Но колку и да гледав, не можев да видам жива душа, иако беше сосем светло. Тоа добро ми дојде, зашто не сакав да склопувам познанства, а само гледав да ја научам местоположбата. Според мојот план, требаше да се јавам овдека од кај гратчето, а не откај брегот. Откако ги разгледав убаво сите околности, отидов право во гратчето. И знаете ли кого го сретнав прв? Војводата!... Тој лепеше плакат на еден ѕид за „Невидено чудо“. Во него се соопштуваше дека ќе се игра само три вечери. Исто како оној пат. Какво насилство! Јас толку неочекувано го сретнав, што не успеав дури ни да извикам. Тој многу се зачуди и ме парша:

- Здраво! Како дојде овдека? Од каде?

После радосно додаде:

- А каде е сплавот? На сигурно место ли е скриен?

Јас се правев многу зачуден и реков:

- А јас сега токму се готвев да те прашам Ваша Светлост за истото.

Тој се поднамурти.

- Мене ли? Од каде пак мене?

- Вчера, кога го видов кралот во оваа крчма си помислив: „Ех, не ќе можеме да го однесеме на сплавот, додека не се истрезни. Сигурно ќе остане тука уште неколку часа.“ Затоа отидов да се прошетам во градот. Еден човек ми вети да ми даде десет центи, ако му помогнам да појде на другиот брег и да донесе една овца. Се согласив. Но кога ја донесовме овцата до чунот човекот ми го даде да го подржам јажето, а самиот почна да ја бутка одназад. Тогаш овцата побегна. Се пуштивме по неа. Требаше да ја гониме по околината, зашто немавме со себе кучиња. Најпосле таа падна од умор. Ја фативме на стемнување. Потоа отидов кај сплавот. Гледам, го нема! Е, - си помислив, - нашите загазиле и отпловиле. При тоа го зеле и црнецот, единствениот црнец што ми остана на светот. А јас, кутриот останав во туѓина без пари, без имот и без никакви средства за исхрана. Седнав и запалив. Цела ноќ минав во шумата. Но во тој случај што станува со сплавот? А Џим, несреќниот Џим?

- Ѓаволот нека го земе, ништо не разбира... Тоест не знам, каде е сплавот. Тој стар глупак измислил една трговска зделка и добил четириесет долари. Но кога го најдовме во крчмата, скитниците ги имаа испиено со него сите пари и го обрале до стотинка. Синоќа го однесов кај сплавот. Но кога видовме дека го нема на местото, двајцата многу се зачудивме и рековме: „Тоа мангупче го украло сплавот, не оставило и отпловило далеку“...

- Па би можел ли да го оставам црнецот, единствениот црнец, единственото мое богатство.

- На тоа воопшто не мислевме. Во тоа е работата што ние навикнавме на црнецот како на своја сопственост, зашто тој ни донесе многу непријатности... Па штом видовме дека го нема сплавот, ние останавме како риби на суво, решивме уште еднаш да си ја обидеме среќата. Оттогаш непрестајно сум на нозе. Грлото ми гори како печка. Каде се тие десет центи? Ајде дај ми ги!

Пари имав доволно. Затоа веднаш му дадов десет центи. Само го замолив да купи за нив нешто за јадење, зашто од вчера не сум јадел, а пак други пари немам. Ништо не одговори, а по малку одеднаш ме праша:

- Мислиш ли дека тој црнец е способен да нè предаде? Само нека смее! Кожата ќе му ја одереме тогаш!

- Како може да ве предаде? Па нели е избеган?

- Не, стариот глупак го продал, па зел и ги испил сите пари, без да ми даде ниту пара!

- Го продал? - извикав јас и заплакав. - Па тој беше мој црнец, па според тоа и парите се мои. Каде е тој? Каде го однесовте мојот црнец?

- Доста плачеше! Црнецот нема да ти го вратат. Слушај, детенце, да не мислиш да нè предадеш? Ќе испаднам глупав, ако ти се доверам! Но само да смееш...

Тој застана. Никогаш порано не сум видел кај него таков лош и одвратен поглед. Кога продолжив да плачам, реков:

- Никого нема да го предадам! Сега друго нешто поважно ме чека! Треба да одам и да го барам мојот црнец!...

Војводата изгледаше многу разлутен. Тој се намурти и длабоко се замисли. Најпосле рече:

- Слушај, што ќе ти речам! Ние ќе останеме овдека три дена. Ако ветиш дека нема да ни пречиш, ќе ти кажам, каде можеш да го најдеш црнецот...

- Се разбира, ветувам.

- Еден чифлигар, по име Сајлаз Е...

Тука војводата застана на половина збор. Како што гледате, сакаше да ми ја каже вистината, но се откажа. Реши да не ми се доверува. Нему му беше важно да се извлече од мене, за да не му пречам цели три дена.

- ... И така, - продолжи тој, - црнецот го купи некојси Абраам Форстер. Запамти го добро тоа име! Абраам Форстер. Тој живее на околу педесет километри одовде, по пат за Лафает...

- Добро, - реков јас, - таму ќе стасам за три дена. Уште денеска поручок ќе тргнам.

- Не, тргни веднаш! Не губи време и не забавај се по патот. Држи си го јазикот за забите! Тогаш нема да те задеваме.

Јас тоа и го чекав. Најглавно за мене беше да се ослободам од кралот и од војводата, за да ги исполнам своите планови.

- Ајде тргнувај! - рече војводата. - Можеш да му кажеш на господин Форстер, што сакаш. Па можеш и да го увериш дека Џим е твој црнец. Има на светот такви глупаци, кои не бараат никакви документи. Барем сум слушнал дека има такви на Југ. Покажи му ја потерницата. Можеби ќе ти поверува, кога ќе му објасниш, зошто било направено сето тоа. Сега оди и зборувај му, како што сакаш. Само не зборувај по пат, пред да стасаш таму.

Се разделив со него и тргнав по патот, кој водеше во соседното гратче. Не се завртував назад. Но чувствував дека тој втренчено ме гледа. Од претпазливост минав цел километар, без да скршнувам никаде. После се затрчав назад, низ шумата кон фармата Фелпс. Пресметав дека ќе биде најдобро да се зафатам за мојот план, без многу да му мислам. Требаше да го предупредам Џим да молчи, додека тие неранимајковци не си отидат одовде. Воопшто на сакав да се поврзувам со нив. Јас научив, што ми требаше, и сега сакам да свршам еднаш засекогаш со таа дружина.



32

КОГА ПРИСТИГНАВ до фармата, таму беше тивко, како во недела. Сонцето безмилосно печеше. Сите беа отидени на работа в поле. Во воздухот се разнесуваше слабо брмчење на мајски бумбар, од кое сè наоколу изгледаше сосем пусто. А кога дувна ветрот и зашумеа лисјата, на душата ми стана тажно, како духовите да им шепотат на одамна умрените луѓе. Обичио во такви моменти и мене ми се сака да умрам и одеднаш да свршам со грижите во животот.

Фелпс имаше мала плантажа на памук. Таа по ништо не се разликуваше од другите плантажи. Јас заобиколив одназад, се качив по задните скали и се упатив кон кујната. Откога направив неколку чекори слушнав глуво брмчење на вретено, кое де стивнуваше, де се слушаше. Сега уште повеќе ме обземаше желбата да умрам. Според мене тоа е најдосадниот звук на светот.

Кога веќе стигнав во кујната, двете кучиња скокнаа и се спуштија кон мене. Се разбира, веднаш застанав. За миг околу мене се собраа околу десет кучиња. Тие лаеја и се спуштаа кон мене, а јас се вртев како вртешка на сите страни. Од кујната излезе една црнкиња со сукалка в раце. Таа удри неколку кучиња по грбовите! Тие исквичеа и се тргнаа назад, а заедно со нив и другите.

Од кујната излегоа едно црно девојче и две црни момчиња, кои беа само по кошули. Тие се фатија за полата на мајка им и почнаа исплашено да ѕиркаат оттаму.

Од куќата на господарите излезе една бела жена на околу четириесет и пет или педесет години со вретено в рака. По неа истрчаа бели деца. Таа радосно се насмевна и извика:

- Еј, ти си бил! Најпосле, најпосле!

Без и да помислам, јас одговорив:

- Да, јас сум госпоѓо.

Таа ме прегрна и почна да му љуби, а солзи ѝ капеа од очите. Изгледаше дека љубењето ќе нема крај. Најпосле таа рече:

- Па ти воопшто не личиш на мајка ти! Ох, колку се радувам, што те гледам! Просто имам желба да те изедам! Деца, - им рече таа на децата, кои ѕиркаа зад нејзиниот фустан, - тоа е вашиот братучед Том. Речете му добар ден!

Но децата ги наведнаа главите, ги ставија прстите в уста и уште повеќе се скрија зад нејзиниот фустан.

- Лиза, - извика таа, - побргу направи појадок за внук ми!... Или ти веќе си јал на паробродот?

Одговорив дека сум јадел на паробродот. Тогаш таа тргна кон куќата, водејќи ме за рака, а децата трчаа по нас. Таа таму ме стави во еден пропаднат стол, а самата седна спроти мене, на ниско столче, ме фати за раце и почна да меле:

- Ете, сега можам да те гледам, колку што сакам. Одамна го сакав тоа! Најпосле господ те донесе. А ние те чекаме уште пред два дена. Што те задржа? Да не се случи некоја несреќа на паробродот? Да не заринкал во плитак?

- Да, госпоѓо, паробродот...

- Каква госпоѓа? Викај ме просто тетка Сали. Каде заринкал паробродот?

Јас не мржев да одговорам, зашто не знаев, каде одел паробродот: нагоре или надолу по реката. Ми текна дека треба да измислам некое име и да се преправам оти сум го заборавил. Ненадејно ми дојде на ум една уште поубава мисла.

- Не, заринкувањето беше мала работа. Тоа многу не нè задржа. Друго нешто се случи: Цилиндерот пукна...

- Страшно! И никој не настрада?

- Не, госпоѓо, само еден црнец беше наместо убиен.

- Сполај му на господа. Тоа е страшно нешто. Понекогаш дури убива и луѓе. Пред две години, на Коледе, чичко ти Сајлаз тргна од Њу Орлеанс со стариот пароброд „Лала-Рук“. Таму исто така машината се повредила и осакатила еден човек. Ми се чини дека тој после умре. Тој беше баптист. Чичко ти Сајлаз познаваше во Батон Руж едно семејство, кое се познавало многу добро со неговите роднини. Да, сега се сеќавам. Тој навистина умре. Му ја отсекле и ногата, но и тоа не го спасило. Тој целиот посинел и умрел на Велигден. Расправаа дека било многу интересно да се види... Знаеш ли, чичко ти секој ден одеше во градот за тебе! Тој и сега отиде пред околу еден час. Секој миг го чекам да се врати. Ти можеби си го сретнал. Тој е еден стар маж...

- Не, никого не сум видел, тетко Сали!... Паробродот пристигна точно на разденување. Затоа го оставив багажот на пристаништето, а сам тргнав да се прошетам во градот и околината, за да не дојдам тука во темно. Овдека стасав од другата страна...

- На кого му го остави багажот?

- На никого.

- Ах, дете, знаеш ли дека можат да те украдат!

- Не верувам. Јас убаво го скрив.

- А како успеа толку рано да појдеш на паробродот?

Се почувствував во многу тесно, но сепак најдов што да кажам:

- Капетанот забележа дека стојам на палубата и ми предложи да појдам, пред да слезам на брегот. Тој самиот ме однесе во бифето и јас таму јадев.

Јас толку се чувствував нерасположен, што расеано ги слушав нејзините прашања. Сета надеж ми беше во децата. Мислев да ги однесам настрана и да ги пораспрашам децата кој сум јас? Но не можев да се ослободам ниту за миг. Госпоѓата Фелпс продолжуваше незапирливо да дрдори. Ме облеа студена пот, кога таа одеднаш рече:

- Јас дрдорам ли дрдорам, а ти уште не си ми раскажал за сестра ми ниту за кого и да било од нашите. Ајде, зборувај, раскажувај, сè што знаеш за нив, за секој одделно. Како се, здрави ли се, што прават, што ти заповедаа да ни пренесеш, со еден збор сè, што ќе ти дојде на ум.

Овој пат загазив, многу загазив! До тој миг сè беше добро, но сега безнадежно бев притиснат до ѕидот. Видов дека е бескорисно да продолжувам. Требаше да ги оставам сите измислици. Тие нема да ми донесат ништо убаво. Решив најпосле да ѝ ја кажам целата вистина. Веќе ја отворив устата, но во тој миг тетката ме фати за раменици и ме мушна зад креветот.

- Чичко ти иде! - ми шепна таа. - Наведни ја главата пониско! Ете така! Сега не може да те види... Не покажувај се и не јавувај се! Ќе му направиме една шега. Деца, не кажувајте ниту збор!

Сега веќе немаше спас. Ми отиде главата. Ми остануваше само да седам мирно и да бидам готов да го поднесам ударот, кога ќе тресне громот.

Со едното око успеав да го видам стариот господин кога влезе во собата. Потоа креветот го затскри. Госпоѓата Фелпс се спушти кон него и го праша:

- Ех, што стана, стаса ли детето?

- Не, - одговори стариот.

- Господи! - извика таа. - Што му се случило?

- И на ум не ми иде, - рече старецот. - Право да ти кажам, тоа ме вознемири.

- Те вознемири? А јас просто не знам што да кажам! Тој требаше да дојде, а ти си се разминал со него. Претчувствувам дека се случило така.

- Не, Сали, не е возможно. Воопшто не сме можеле да се разминеме. Ти самата многу добро го знаеш тоа.

- Ах, мили мој, што ќе рече сестра ми? Том одамна требаше да стаса! Ти си се разминал со него... Тој

- Ах, престани да ме мачиш! Јас и без тоа сум разнервиран. Просто не знам, што да правам. Ништо не ми доаѓа на ум. Право да ти кажам, многу ми е страв... Дури немам никаква надеж дека ќе пристигне денес. Не, Сали, тоа е ужасно! Дури повеќе од ужасно! Веројатно нешто се случило со паробродот!

- Ах, Сајлаз!... Погледни на патот низ прозорецот! Ми се чини, дека некој доаѓа!...

Тој се спушти кои прозорецот, што се наоѓаше до перниците на креветот. Госпоѓата Фелпс со нетрпение го чекаше тој миг. Таа бргу се наведна, ме извлече од местото и ме исправи сред собата. Кога старецот се заврти, таа смеејќи се ме држеше за рака, а јас стоев прав и збунет. Стариот господин втренчено ме изгледа.

- Кој е овој? - праша тој.

- Кој мислиш дека е?

- Воопшто не знам!...

- Тоа е Том Соер!!!

Е богами јас одвај не пропаднав в земја!... Но немав време да мислам. Старецот ме фати за рака и почна силно да ме тресе. А тетка ми скокаше околу нас, шегувајќн се и смеејќи се од радост. Потоа почнаа да ме прашаат за Сид, за Мери и за сите други роднини.

Но сепак нивната радост не беше ништо во споредба со мојата. Јас како да се преродив, кога дознав, кој сум. Па тие ме мачеа околу два часа!... Јас успеав да им раскажувам разни измислици и доживувања за моето семејство, то ест за семејството Соер. Им објаснив исто, како пукна цилиндерот на паробродот и како три дена го чистеа. Сето тоа го раскажав многу убаво и тие ми поверуваа.

Сега од една страна се почувствував многу добро, а од друга многу неудобно. Вистина е дека ми беше лесно и пријатно да бидам Том Соер, но тоа не можеше да трае долго време. Набргу го чув шумот на паробродот, кој одеше надолу по реката. Веднаш се сетив дека на тој пароброд може да дојде Том Соер. Ако по некое време влезе и ме викне по име, пред да му намигнам за да молчи. Не, така не може. Треба веднаш да тргнам по патот и да го пречекам. Ете зошто им кажав на домаќините дека одам да си го земам багажот. Старецот сакаше да ме придружи, но јас го помолив да не се вонемирува. Му реков дека знам да терам коњ.



33

СЕДНАВ ВО ЧЕЗАТА и тргнав кон градот. На патот сретнав друга чеза, што идеше од градот. Во неа седеше... Том Соер! Застанав, ја почекав чезата да се приближи, и извикав:

- Стој!

Том застана со отворена уста и просто се скамени на место. Потоа голтна два-три пати, како да му беше исушено грлото. Најпосле прозбори:

- Јас никогаш не сум ти направил ништо лошо. Ти самиот добро го знаеш тоа... Зошто дојде од оној свет да ме плашиш?

- Јас воопшто не сум бил на оној свет, - одговорив јас. - Дури не сум ни умрел.

Кога ми го слушна гласот тој малку се ободри, но сè уште не можеше да се успокои.

- Не лажи ме, те молам! Кажи како чесен човек, дух ли си!

- Не, не сум, ти се колнам како чесен човек!

- Тогаш како е можно такво нешто? Не разбирам... Нели те убија?

- Воопшто не ни мислеле да ме убијат. Јас им направив таква ѓаволија. Седни овдека и пипни ме, ако не веруваш...

Том навистина почна да ме пофаќа и остана доволен. Тој толку се израдува, што не знаеше што да прави од радост. Се разбира, веднаш сакаше да ги научи сите подробности. Но тоа е толку големо доживување. Освен тоа и вистинско. Љубопитство силно го копкаше. Но јас реков дека сега нема ниту збор да кажам за тоа. После му заповедав на коларот да почека, а јас отидов настрана со Том и му раскажав, во каква положба се наоѓам.

- Што да правам? - го прашав јас.

- Чекај да помислам една минута! Секако нешто ќе смислам!

По неколку минути тој се удри по челото и рече:

- Смислив, што треба да правиме! Земи го мојот куфер во чезата и кажи дека е твој. Но гледај да одиш полека, за да не стасаме таму порано, отколку што треба. А јас ќе се вратам во градот и оттаму пак ќе тргнам, за да стасам во фармата половина час по тебе. Во почетокот преправај се дека не ме познаваш.

- Добро, - реков јас, но сепак почекај уште една минута. Јас треба да ти откријам една тајна, што никој друг не ја знае. Во фармата седи еден црнец, што сакам да го украдам од ропство. Тој е Џим, црнецот на старата госпоѓица Вотсон.

- Како? Џим тука ли е?

Тој пак се замисли.

- Знам, што ќе ми одговориш, - продолжив јас. - Ќе речеш дека е тоа ниска, недостојна работа. Но што да се прави? Таков сум. Јас решив по секој начин да го украдам. Затоа ќе те молам да молчиш и да не ми пречиш. Согласен ли си? Очите му светнаа од радост.

- Јас ќе ти помогнам да го украдеш Џим! - извика тој.

Тие зборови толку ме поразија, како да ми пукна пушка пред увото... Јас воопшто не чекав да слушнам такво нешто. Право да си кажам, по тоа Том падна во моите очи. Дури не сакав да верувам дека тоа беше вистина. Зар тој Том Соер навистина е согласен да краде црнци?

- Глупости! Ти се шегуваш! - реков јас.

- Воопшто не се шегувам.

- Добро! Во секој случај, ако чуеш нешто за побегнат црнец, не заборавај дека ништо не знаеме за него.

Ние го преместивме куферот во мојата чеза. Том тргна на едната страна, а јас на другата. Се разбира, јас заборавив дека треба да одам полека. Затоа се вратив дома побргу, отколку што требаше, ако се земе предвид растојанието до градот. Стариот фармер стоеше во тоа време на вратата.

- Види, види! - извика тој. Кој може да помисли дека оваа кобила е способна да направи таков подвиг? А ние не ни претпоставувавме, дека е толку брза. И дури не се испотила. Чудно нешто!... Сега и за сто долари нема да ја продадам кобилава! Чесен збор, нема да ја продадам! А по едно време бев готов да ја дадам за педесет, мислејќи си дека веќе не чини ни толку.

Тоа беше сè што кажа. Тој беше најдобродушниот човек што сум го видел во својот живот. По половина час чезата на Том се приближи до оградата, што се наоѓаше на петнаесет чекори од куќата. Тетка Сали го виде од прозорецот и извика:

- Ах, уште некој стаса! Кој ли може да е? Изгледа непознат. Џими, - му рече таа на едно од децата, - трчај кај Лиза и порачај ѝ да стави уште еден прибор за јадење.

Сите се спуштија кон вратата, зашто во тамошните места гостинот е редок настан! Том слезе од колата и тргна кон куќата. Во тоа време чезата се врати назад по патот, а ние се натрупавме на влезот. Мојот пријател беше прилично облечен и излегуваше пред многубројна публика. Тоа нешто секогаш го одушевуваше. Тој не беше од оние момчиња кои одат млитаво, како овчички. Не, тој одеше спокојно, гордо. Кога се приближи до нас, тој горделиво ја симна шапката и праша:

- Ако не се лажам, вие сте господинот Арчибалд Николс?

- Не дете мое, - одговори стариот господин, - за жал треба да ти кажам дека коларот те излагал. Фармата на Николс се наоѓа на три километри одовде. Но ништо, влези внатре!

Том налутено се заврте назад кон патот и рече:

- За жал, сега веќе не можам да го стасам коларот. Тој веќе воопшто не се гледа.

- Да, тој си отиде, сине мој. Но ти сега ела да ручаш со нас. После ќе заповедам да го впрегнат коњот и ќе те однесат кај Николс.

- О, не сакам да ве вознемирувам. Ќе одам пеш до господинот Николс.

- Ние во никој случај нема да те пуштиме. Тоа воопшто нема да одговара на јужничкото гостопримство. Влези, те молам.

- О, не одбивај не! - се замеша тетка Сали. - Ти воопшто нема да ни пречиш. Напротив, треба секако да се одмориш зашто те чекаат уште три километри пат. Освен тоа јас веќе заповедав да стават уште еден прибор. Ќе нè навредиш ако ни откажеш. Влези и чувствувај се како дома!

Том најпосле ги удоволи нивните молби, се заблагодари многу учтиво и влезе. Тој објасни дека иде од Хиксвил во државата Охајо и дека се вика Виљем Томпсон. Притоа пак се поклони, па почна да измислува разни работи за Хиксвил и за тамошните жители. Јас почнав полека да се вознемирувам, и да се чудам, како сето тоа ќе ми помогне да се извлечам. Одеднаш тој се наведе и ја бакна тетка Сали право во устата. После сосем спокојно седна пак на местото и продолжи да раскажува, како ништо да не се случило. Но тетка Сали скокна како врсната со камшик си ја избриша устата со рака и извика:

- Ах ти безобразно дериште!

Том се преправаше како навреден.

- Вие ме зачудувате, госпоѓо.

- Ти се чудиш. За кого ме сметаш ти? Како се осмели да ме бакнеш?

- Ве молам, госпоѓо, не лутете се, - смирено рече тој. - Јас не сакав да ви направам никаква пепријатност. Мислев... мислев дека тоа ќе ви се допадне...

- Ах, ти глупавко! - таа го грабна вретеното и одвај се воздржа да не го удри Том. - Од каде на каде си мислиш, дека тоа ќе ми се допадне?

- Навистина, не знам. Само ми рекоа дека тоа ќе ви биде пријатно...

- Ти рекле? Оние, што ти го рекле тоа, се исто така луди, како тебе! Кој ти ја рекол таа глупост?

- Сите, госпоѓо.

Таа не можеше повеќе да издржи. Очите ѝ фрлаа искри, а прстите ѝ се тресеа, како да се подготвуваа да му ги извадат очите.

- Кои се тие „сите“? - извика таа. - Сигурно се некои глупаци! Побргу кажи ми, како се викаат!

Тој стана и збунето ја заврте в раце капата.

- Многу жалам за слученото. Право да си кажам, воопшто не го очекував тоа. Сите ми велеа да постапам така. Ми порачаа да ве бакнам и ми рекоа дека тоа ќе ви биде многу пријатно. Многу жалам госпоѓо! Ви давам чесен збор дека нема да ве бакнувам без ваша дозвола!...

- Чувте ли? Немало да ме бакнува без моја дозвола! Види го ти него!

- Не, госпоѓо, никогаш повеќе нема да ве бакнувам додека сами не ми дозволите.

- Да те помолам ли? Право да си кажам, никогаш во животот не сум видела ваков наметливко. Цел век да живееш пак нема да го дочекаш тоа!

- Тоа многу ме зачудува, - рече тој. - Воопшто не можам да си објаснам, што значи тоа. Сите ми велеа дека ќе се израдувате, и јас поверував... Но...

Том ги изгледа сите, како да бараше пријателски поглед. Очите му застанаа кај стариот господин. Тој му се обрати нему:

- А вие не мислите ли дека ќе биде пријатно ако ја бакнам?

- Не знам... не... ми се чини дека не сум мислел за такво нешто.

Том се заврте кон мене и ми рече:

- Том, а ти не мислеше ли дека тетка Сали ќе ги рашири рацете и ќе каже: „О, Сид Соер!“...

- Пиленце!... го прекина таа и се спушти кон него. - Како не ти беше грев да ја лажеш својата родена тетка?

Таа се подготви да го прегрне, но тој ја поттурна и рече:

- Не, сега јас не сакам, додека не побарате дозвола...

Се разбира, таа го замоли и почна да го прегрнува и да го бакнува. Потоа му го предаде на стариот господин. Кога двајцата се поуспокоија, таа рече:

- Право да си кажам, никако не очекував такво пријатно изненадување!... А ние воопшто не те очекувавме! Сестра ми не ми пиша дека со Том ќе дојде уште некој.

- И вистина е дека само Том требаше да дојде. Но јас толку ја молев тетка ми што таа најпосле ме пушти во последниот момент. На паробродот ние со Том решивме да Ве изненадиме. Тој да дојде прв, а јас да дојдам по него, и да се преправаме дека не се познаваме. Но тоа беше голема грешка од наша страна, тетка Сали. Овдека кај вас многу не се радуваат на туѓ човек!

- Како ќе се радувам на ваков безобразен мангуп, Сид! Јас требаше убаво да ти ги истргнам ушите! Не паметам друг пат да сум се збунувала толку! Па вие ни направивте таква шега!... Право да си кажам, јас воопшто се збркав, кога ме бакна ти право в уста...

Ние ручавме на откриената тераса меѓу куќата и кујната. На масата имаше многу јадење. Со него можеа да се најадат седум такви семејства. Сè беше пресно, жешко и не личеше на нашето тврдо месо кое цела ноќ беше во влажна визба и воопшто не се разликуваше од некоја старудија. Чичко Сајлаз долго време се молеше на господа да ја благослови трпезата. Но, за тоа време јадењето не истина.

По ручекот ние многу зборувавме, ние со Том за цело време бевме на штрек. Но тоа беше напразно. Никој не рече ниту збор за избеганиот црнец, а ние се плашевме да прашаме.

Вечерта едно од девојчињата праша:

- Тате, ќе ми дозволиш ли да одам на претстава со Том и Сид?

- Не, - одговори старецот. Таму нема да има никаква претстава. Па и да имаше, пак немаше да ве пуштам. Избеганиот црнец му раскажал на Бартон, во што се состои таа претстава. Бартон ветил дека ќе им го раскаже тоа на другите. Ете зошто мислам дека населението многу порано ќе ги избрка од градот тие безобразни скитници.

Сега кралот и војводата добро загазија. Но јас не бев виновен.

Ние со Том требаше да спиеме во една соба и на еден кревет. Веднаш по вечерата им пожеливме на домаќините добра ноќ и отидовме да си легнеме, извинувајќи се дека сме многу изморени. Потоа излеговме низ прозорецот и се спуштивме по громобранот. Јас се плашев дека никој нема да ги предупреди кралот и војводата за слученото. Ако не ги предупредевме, тие сигурно ќе загазеа.

По патот Том ми раскажа сè што се случило додека ме немаше: како сите мислеле дека сум заклан од разбојници, како набргу потоа се изгубил татко ми и не се вратил и каков шум дигнало бегството на Џим. Јас пак на Том му ја раскажав историјата за лажливците и за некои работи за нашето патување на сплавот.

Кога стигнавме во градот, тргнавме по главната улица. Беше околу осум и половина часот. Одеднаш видовме дека кон нас иде разјарена толпа со гламни, која удираше на тенекии и свиреше со свирки. Ние се тргнавме настрана за да ѝ направиме пат. Кога толпата мина покрај нас, ги видовме сред неа кралот и војводата, кои седеа на дебели стапови. Поправо, јас се сетив дека се тоа кралот и војводата, зашто тие беа намачкани со катран и завиткани во перја. Беа ги изгубиле човечките ликови и личеа на два огромни чудовишни мајмуни.

Јас не можев повеќе да ја гледам таа слика. Срцето ми се виткаше од болка за тие кутри лажливци. Чувствував дека во дното на душата не можев повеќе да им се лутам. Страшна работа! Понекогаш луѓето можат да бидат неверојатно сурови еден кон друг!

Кога видовме дека веќе е доцна и дека не можеме да помогнеме, ние почнавме да ги распрашуваме минувачите, како се случило сето тоа. Ни раскажаа дека сите отишле на претставата спокојно, како ништо да не било. Седнале на местата и седеле спокојно. Кога кралот почнал да рипа по сцената, еден од публиката дал знак. Сите скокнале од местата и почнале да се пресметуваат со артистите. Ние тргнавме назад накај дома. Јас бев многу збунет, очаен и виновен, иако ништо лошо немав направено. Но секогаш се случува така. Совеста те мачи, без да гледа, дали си прав или не. Ако совеста беше куче, веднаш ќе го отруев, без многу да му мислам. Совеста зазема многу големо место во човекот, а пак нема многу полза од неа. Том е согласен со мене.



34

ОТКАКО ПОЗБОРУВАВМЕ МАЛКУ, ние замолчевме и се замисливме. По неколку минути Том ми рече:

- Слушај, Хак, колку бевме глупави што не можевме уште порано да се сетиме! Се обложувам дека знам каде се наоѓа Џим.

- Невозможно! Каде?

- Во колибата, каде што се наоѓа кацата со пепел. Не виде ли за време на ручекот дека еден црнец влезе таму со јадење?

- Да, видов.

- За кого мислиш дека беше јадењето?

- За кучето.

- И јас во почетокот мислев така. Но воопшто не е така.

- Зошто?

- Зашто таму меѓу другото имаше и една резанка диња.

- Вистина, и јас го видов тоа. Чудна работа, како не се сетив дека кучето не јаде диња?

- Пред да влезе, црнецот го отклучи катанецот, а откако излезе пак го заклучи. Потоа тој го донесе клучот и му го даде на чичко ми кога станувавме од масата. Дињата покажува дека во колибата има човек, а катанецот потсетува дека тој е заробеник. Многу тешко може да се претпостави дека има двајца заробеници во толку мала плантажа, каде што сите се толку добри и љубезни. Заробеникот не е никој друг, а Џим. Сега помисли убаво, како е најдобро да го откраднеме Џим. Јас исто ќе изработам план. Потоа ќе го избереме оној што е поуспешен.

Каква глава имаше тоа момче бре! Ако имав таква глава како Томовата, не би ја менувал ни за војводска титула, ниту за капетанско место на паробродот, ниту за улога на палјачо во циркус. Со еден збор, со ништо во светот. Почнав да смислувам план, но само за да ми мине времето. Многу добро знаев дека Том ќе смисли многу поуспешен.

- Смисли ли? - праша Том по малку.

- Да, - одговорив јас.

- Тогаш зборувај.

- Мојот план е овој: ние лесно ќе разбереме дали е Џим таму. Потоа утре ноќта ќе го дотераме чунот и ќе го донесеме сплавот од островот. Во првата темна ноќ ќе го украдеме клучот од старецот кога ќе појде да си легне, ќе го земеме Џим и ќе отпловиме со сплавот. Дење ќе се криеме, а ноќно време ќе пловиме. Исто така правевме порано. Убав ли е мојот план?

- Дали е убав? Се разбира дека е убав, само што е многу прост. Ете за мене зошто не е воопшто интересен. Каква полза има од таков план, во кој има толку малку тешкотии? За него дури не би ни зборувал, Хак.

Јас не реков ниту збор, зашто не ни очекував дека ќе го одобри.

Но кога ми го раскажа неговиот, јас веднаш разбрав дека тој вреди колку петнаесет мои. Според него, Џим пак ќе станеше слободен човек, но работата можеше да се случи така, што да нè убијат.

Јас останав сосем доволен и ние решивме веднаш да се зафатиме за работа. Нема потреба да ви раскажувам сега, каков беше тој план. Знаев дека понатаму Том постепено ќе го измени, додавајќи сè нови и нови измислици.

Една работа беше решена и потпишана. Том Соер се зафаќа за работата сериозно и навистина се подготвувал да ми помогне за да го ослободиме црнецот од ропство. Тоа беше многу претерано. Том беше од угледно семејство, добро воспитан со добро име, умен, а освен тоа отфрлува секоја гордост, се замешува во таква работа, го засрамува семејството и себеси. Тоа воопшто не можев да го разберам. Чувствував дека треба како пријател да го отстранам од тоа доживување. Почнав да го предупредувам но тој не ме остави да довршам.

- Ми се чини дека знам што правам, - одговори тој. - Јас секогаш знам што правам.

- Така е. - Нели ти реков уште од почетокот дека ќе ти помогнам да го украдеш црнецот?

- Да, ми рече.

- Тогаш нема зошто да зборуваме.

Работата се сврши со тоа. Немаше полза, понатаму да се расправа. Том никогаш не го враќаше дадениот збор. Покрај сето тоа јас не можев да си објаснам како се согласи тој да го направи тоа.

Кога се вративме дома, насекаде владееше тишина и сите светла беа изгаснати. Решивме да појдеме кај бараката, каде што се наоѓаше кацата со пепел, и да ја разгледаме. Минавме нарочно низ дворот, за да видиме, како ќе нè пречекаат кучињата. Но тие нè познаа и не залааја. Кога стигнавме до колибата ние ја разгледавме однапред и од страните. Од северната страна, која порано ја немав видено, здогледавме голем квадратен прозорец. Тој се наоѓаше високо над нас и беше закован само со една дебела штица.

- Поубаво нешто од тоа не можевме и да измислиме, - реков јас. - Ако ја извадиме таа штица, Џим ќе може да се провлече низ дупката. Таа е доволно голема.

- Тоа е барем многу просто, а ние, Хак Фин, не сме бебиња. Се надевам дека ќе измислиме нешто потешко.

- Во таков случај не е ли подобро да исечеме дел од бараката, како што направив, пред да ме заколат?

- Тоа е поубаво, - се согласи тој. - Во тоа барем има нешто таинствено, мачно и интересно. Но се обложувам дека можеме да најдеме уште помачен начин. Нема зошто да брзаме. Ајде првин убаво да разгледаме наоколу!

Меѓу бараката и оградата, на задната страна, се наоѓаше една барака од штици, која се допираше до бараката на Џим. Таа беше долга колку бараката, а широка беше околу два метра. Вратата ѝ се наоѓаше од јужната страна и се заклучуваше со катанец. Том отиде да бара и набргу најде една железна прачка, што служеше за дигање на капаци. Со тоа тој крена едно од резињата на вратата. Вратата се отвори од спротивната страна. Ние влеговме внатре, ја затворивме вратата и запаливме едно кибритче. Но, бараката само се допираше до Џимовата и воопшто не беше соединета со неа. Внатре имаше 'рѓосани лопати, мотики и еден расипан плуг. Кибритчето угасна. Ние излеговме, го ставивме резето пак на вратата и вратата се затвори пак како порано. Том беше многу радосен.

- Сега сè е во ред, - извика тој. - Ќе ископаме за Џим подземен излез. Тоа ќе ни одземе околу една недела.

Ние тргнавме назад кон куќата. Јас минав низ задниот влез, каде што вратата не се заклучуваше. Достатно беше само да го тргнам каишчето за да се крене железото. Но на Том Соер му изгледаше тоа недостатно таинствено. Тој секако сакаше да влезе низ прозорецот по громобранот. Трипати тој успеа да се искачи до половина и трипати падна на земја. Последниот пат за малку ќе си ја скршеше главата. Најпосле реши да се откаже од тоа. Но откога се одмори малку, пак се обиде и тој пат му успеа.

Следниот ден станавме на разденување и најпрвин отидовме кај колибата на црнците. Сакавме да се погалиме со кучињата и да се спријателиме со црнецот, што му носеше јадење на Џим, ако тоа навистина беше Џим. Црнците само што беа појале и се подготвуваа да заминат на работа во полето. Џимовиот црнец стави во еден тенекиен сад леб, месо и разни други работи за јадење. Штом другите црнци излегоа, од куќата му го испратија клучот.

Тој црнец имаше добродушно и глупаво лице. Неговата кадрава коса целата беше изврзана во кичери. Тоа го правел, за да се запази од вештици и маѓии. Тој расправаше дека вештиците многу го обеспокојуваат ноќно време и дека постојано слуша разни диви звуци, необичен шум и разни други такви работи. Никогаш друг пат вештиците не го вознемирувале толку многу и толку долго време. Раскажувајќи го тоа, тој толку се одушеви што заборави за работата што требаше да ја сврши. Том многу итро му спомена за неа.

- За кого е тоа јадење? - го праша тој. - Да не ги храниш кучињата?

- Да, господин Сид, - одговори тој, итро смеејќи се, - ќе хранам едно куче, едно диво куче. Сакаш ли да го видиш?

- Да, сакам.

Јас полека го поттурнав Том по лактот и му шепнав:

- И ти ќе влезеш таму по сред бел ден?... Нели имавме друг план?

- Да, но сега го изменив.

Немаше што да правам. Отидовме, иако мене тоа не ми се допаѓаше. Во бараката беше толку темно, што во почетокот ние не можевме ништо да разликуваме. Но Џим навистина беше таму и нè виде.

- О, Хак! - извика тој, - господи кого го гледам? Нели е тоа господин Том?...

Јас знаев, дека така ќе се случи. Не се плашев напразно. Том го погледна чудно црнецот.

- Кој нè познава? - праша тој.

- Еве овој избеган црнец.

- Зар!... Но од каде ти текна такво нешто?

- Од каде ми текна? Па нели тој пред една минута извика дека ве познава?

Том се преправаше дека не може да си дојде на себеси од чудење.

- Види! Тоа е многу интересно! Кој извикал! Кога? Што извикал?

Па кога се заврте кон мене, тој сосем спокојно ме праша:

- Ти слушна ли нешто?

Се разбира, мене ми остануваше само да кажам „Не, ништо не слушнав.“

Тогаш Том се заврте кон Џим, го погледна така како да го гледа прв пат, и го праша строго:

- Ти извика ли иешто?

- Не господине, ништо не сум извикал, - одговори Џим.

- Значи ниту збор не си прозборил?

- Ниту еден збор.

- Си не видел ли некогаш порано?

- Не, господине, не се сеќавам за такво нешто.

Том го погледна црнецот, кој стоеше збунет покрај нас и налутено рече:

- Што ти стана тебе? Од кај ти текна дека некој извикал?

- Ах, вештиците се виновни за сето тоа, господине! Тие сè така ме мачат и ме плашат! Но, ве молам, не кажувајте му никому за тоа! Инаку стариот господин Сајлаз ќе ми се лути. Тој вели дека нема никакви вештици. Жалосно, што сега го нема овдека. Сакам да знам, што ќе речеше. Овој пат ќе поверуваше!

Том му рече дека нема да му кажуваме на никого, и му даде десет центи, за да си купи конец и да си врзе уште неколку кичерки. Потоа намуртено го погледна Џим и додаде:

- Се чудам, како чичко веднаш не го обесил овој црнец. Јас да фатев ваков неблагодарен црнец, што бега од својот господар, немаше да го враќав, а веднаш ќе го обесев!

Црнецот отиде кон вратата за да ја види на светло парата, дали е вистинска. Во тоа време Том му шепна на Џим:

- Преправај се дека не не познаваш. Не чуди се ако слушнеш дека ноќно време овде некаде се крцка и копа. Ние се подготвуваме да те ослободиме.

Џим успеа само малку да ни ги стисне рацете. Црнецот веднаш се врати. Ние ветивме дека ќе дојдеме уште еднаш. Глупавиот црнец многу се израдува. Тој рече дека вештиците го мачат најмногу во темно па затоа не е лошо покрај него да има други луѓе, што би ги избркале вештиците.



35

ДО ПОЈАДОКОТ имаше уште еден час, затоа ние отидовме да се прошетаме во шумата. Том сметаше дека е потребно да најдеме некаков материјал што би ни светел, за да не копаме во темно. Фенерот е многу светол и може да не предаде. Најдобро е да собереме гнили дрва, што светат на темно. Ние пренесовме цел куп гнили дрва, ги скривме во тревата и седнавме да се одмориме.

- Ѓаволот да го земе, - незадоволно рече Том, - сето тоа се нареди многу просто и без многу мака. Нема никаква стража, што би ја поткупил. А освен тоа стража секако треба да има. Нема дури ни куче, на кое би му дал средство за успивање. И на сето горе Џимовата нога е врзана за ногата на креветот со верига, долга три метри. Достатно е само да го поткренеме креветот и да ја извадиме веригата. Па и чичко Сајлаз е човек со голема доверба. Тој му го дава клучот на еден глупав црнец и никому не му порачува да го следи. Џим одамна можел да излезе сам низ прозорецот, ако му било удобно да патува со долга верига на нога. Страшно нешто Хак! Ваква глупава положба не сум видел! Сами треба да си измислиме тешкотии и пречки. Како на пример овој фенер. Ако размислиме сосем спокојно, ќе видиме дека фенерот всушност воопшто не е опасен. Сигурен сум дека и со гламни да работиме, пак никој нема да не забележи... Ах, сега се сетив! Треба да најдеме нешто од што ќе направиме пила.

- Зошто ни е пила?

- Како зошто? Нели ќе треба да ја исечеме ногата од креветот на Џим, за да ја извадиме веригата?

- Но ти рече дека е достатно да го кренеме креветот и да ја извадиме веригата.

- Чуден човек си, Хак! Ти си способен да го избереш најдетинското средство. Не си читал ли никакви книги? Не си слушал ли за Баронот Трек, за Казанова, за Бенвенуто Челини, за Хенрих IV и за разни други херои? Каде се чуло и видело да се ослободуваат затвореници на толку детински начин? Не, пријателе мој, најискусните луѓе препорачуваат во такви случаи да се исече ногата од креветот на две и да се остави во истата положба. А струготините треба да се голтнат, за да не остане трага од нив. Потоа, штом ќе се стемни, ќе ја тргнеш ногата, ќе ја извадиш веригата и ќе бидеш слободен. Останува само да ја закачиш ортомената скала, за да слезеш по неа, да си ја скршиш ногата во ровот, зашто скалите од ортомата ќе бидат четири метри покуси, а таму те чекаат коњи и твоите верни вазали. Тие ќе те кренат, ќе те стават на седлото и ќе летнеме кон родниот Лангедог, Навара или каде што треба. Тоа е прекрасно, Хак! Ах, зошто нема ров околу оваа барака! Ако успееме, ние можеме да ископаме ров.

- Зошто ни е ров, кога сакаме да извлечеме ров под колибата? - реков јас.

Но Том не ме слушаше. Изгледа дека тој воопшто ме заборави не само мене, туку целиот свет. Тој седеше со допрена рака на брадата и мислеше. Најпосле воздивна и ја заниша главата.

- Не, тоа нема да го работиме... Нема особена потреба од тоа.

- Од што? - прашав јас.

- Да му ја отсечеме ногата на Џим.

- Боже, Господи! - извикав јас. - Навистина од тоа нема никаква потреба. А зошто ти сакаш да му ја отсечеш ногата на Џим?

- Знаеш ли, некои херои го правеле тоа! Штом не успевале да ја отсечат веригата, си ја сечеле раката. А отсекувањето на ногата ќе направи уште поголем впечаток. Но ние треба да се откажеме од сечењето. Па и Џим е црнец и нема да разбере, зошто го правиме тоа. Нема да разбере дека сите во Европа го прават тоа. Не, подобро е да го оставиме тоа настрана. Но ние секако ќе треба да му дадеме ортомена скала. Ќе ја направиме лесно од чаршафите, а после ќе му ја пратиме во пита. Сите постапуваат така.

- Ах, Том, што зборуваш? - реков јас. - Џим воопшто нема потреба од скала...

- Има, има потреба. Ти ништо не разбираш. Подобро е да не се мешаш. Сите затвореници се мачат да имаат скала од ортома. Џим исто така нема да остане назад.

- Но кажи ми, те молам што ќе прави со неа?

- Како што ќе прави? Ќе ја скрие во постелата. Сите така прават, сите. Ти, Хак, сè сакаш да измислиш нешто ново. Дури и да не му треба скала, таа ќе остане по него како трага... А мислиш ли дека на оние што ќе ја иследуваат работата не ќе им бидат потребни траги? Се разбира дека ќе им требаат. И ти не сакаш да им оставиш траги! Тоа ќе биде прекрасно! Нема што да се каже!

- Добро, - реков јас, - ќе му дадеме скала, штом така треба да биде. Не сакам да работам против правилата. Но еве што, Том: Ако ги скинеме чаршафите, за да му направиме скала на Џим, тетка Сали ќе нè кара. Јас мислам дека можеме да направиме скала и од кората на американскиот јасен. Тоа нема ништо да нè чини и никому нема да му направиме штета. А таквата скала исто може да се стави во пита и после да се скрие во постелата. Џим не се разбира многу во тие работи и нема да обрне внимание на тоа, од што е направена скалата...

- Слушај, Хак, да бев на твое место, ќе молчев. Па ти си бил многу глупав! Каде се чуло и видело затвореници да слегуваат по скала од кора? Тоа е мошне смешно!

- Добро, Том, прави како што знаеш. Но дозволи ми мене да ги симнам чаршафите од јажето, каде што се сушат.

Тој се согласи. Но ненадејно му дојде друга мисла.

- Земи и една кошула, - рече тој.

- Зошто ни е, Том?

- Џим ќе го пишува на неа својот дневиик.

- Дневник? Ох боже, па Џим не знае да пишува!

- Па што од тоа, што не знае? Тој може да пишува разни знаци по кошулата. Ние ќе му направиме перце од стара лажица или од парче од стар обрач.

- Не е ли подобро да му испратиме едно перо од гуска? Тоа ќе го најдеме побргу и ќе биде поудобно.

- Ах, ти глупавко! Во затворите обично не држат гуски. Затворениците прават перца од најтврдиот и најнеудобниот материјал. На пример, од парче стар бакарен свеќник, или од нешто друго, што ќе им дојде до раце. Тие немаат острилка и обично го острат железото од ѕидот. За тоа им се потребни цели недели, дури и месеци. Па и да има перо од гуска, во никој случај не би пишувале со него. Тоа не е по правилата.

- А од што прават мастило?

- Многумина го прават од железна 'рѓа, смешана со солзи. Но тоа повеќето се слаби луѓе и жени. Хероите ја употребуваат сопствената крв, наместо мастило. Џим може да го направи истото. Ако треба да направи малку таинствена порака, за да му соопшти на светот каде лежи затворен, може да го напише со виљушка врз дното на тенекиена чинија и да ја фрли низ прозорецот. „Железната маска“ секогаш правел така.

- Џим нема тенекиена чинија. Му носат храна во земјена чинија.

- Ништо, ние ќе му најдеме.

- Кој ќе го разбере писмото?

- Тоа не е важно, Хак! Од него се бара само да напише нешто врз чинијата и да ја фрли низ про зорецот. Не е важно дали некој ќе го разбере или не. Повеќе пати ништо не може да се разбере од тоа, што затвореникот го напишал врз тенекиената чинија или врз нешто друго...

- Но зошто се фрлаат чиниите напразно?

- Но тоа не се чинии на затвореници.

- Ами чии се?

- Не е важно чии се...

Во тоа време го чувме рогот што ги викаше сите на појадок и тргнавме кон куќата.

Истото тоа утро јас „зедов на заем“ еден чаршаф и една бела кошула од јажето, каде што се сушеа долните облеки.

Потоа најдов една стара вреќа и ги ставив внатре. Том ги донесе насобраните гнили дрва и ги стави исто така внатре. Му реков на својот пријател дека ги употребувам зборовите „земање на заем“, зашто татко ми ги викаше така таквите постапки. Том рече дека тоа не е земање на заем, а кражба. Но кога се краде за затвореник, во тоа нема ништо лошо. Ако некој затвореник украде предмет, што му треба за бегство, никој не го смета тоа за престап. Тоа е негово право. Така што ние имаме право да земеме сè, додека се мачиме да го ослободиме затвореникот. Ако не беше тоа за затвореник, работата ќе беше поинаква, зашто обично само подлите крадат.

Ете ние зошто решивме да земеме сè, што ќе ни дојде под рака. Сепак Том ми се налути, кога следниот ден украдов една диња од црнците и ја изедов. Тој веднаш ми нареди да појдам кај црнците и да им дадам десет центи, без да им кажам нешто. Потоа ми објасни дека можеме да го земеме само она, што ни е неопходно.

- Но јас имав потреба од диња! - одговорив.

Тогаш Том ми објасни дека воопшто не сум имал нужда од диња, за да помогнам за бегството на Џим. Од една до друго има разлика. Види, поинаку ќе беше работата ако сум имал потреба од неа, за да скријам таму нож и да му го пратам тајно на својот црн пријател. Со него тој ќе може да го убие чуварот на затворот и да избега...

„Така нека биде“, си помислив јас, иако тие размислувања не ми се допаѓаа. Помислете си само, да не можам покрај општото правило да земам една диња и убаво да си ја изедам...

Како што веќе споменав, тоа утро ние почекавме, додека сите се зафатија за работа. Штом дворот опусте сосем, Том ја однесе вреќата во малата барака, а јас останав да внимавам. Набргу тој излезе оттаму, и двајцата седнавме на еден куп дрва, за да си позборуваме.

- Сега сè е во ред, - рече тој. - Ни треба само алат за работа. Лесно ќе го најдеме.

- За каков алат зборуваш? - зачудено прашав јас.

- А со што ќе го правиме подземниот излез? Со заби ли?

- Но таму има стари искршени мотики, разни алати, - реков јас. - Тие ќе ни свршат работа!

Тој така нажалено ме погледна, што ми се приплака.

- Мили Хак Фин, каде се видело и чуло затвореник да има мотика и лопати, за да се ископа подземен излез? Не, те прашам сериозно, дали во главата имаш капка ум? Ајде кажи ми, каков херој ќе биде по тоа? Па тогаш ќе биде попросто да му се даде клучот без многу, многу расправии. Глупости! Мотики и лопати!... Па такво нешто не би му дале дури да беше и крал!

- Добро, - се согласив јас, - па со што ќе копаме земја, штом не сакаш да копаме со мотики и лопати?

- Со два готварски ножа!...

- И со нив ли ќе ископаме излез под бараката?

- Се разбира!

- Па тоа се глупости, Том.

- Глупости или не, ќе го правиме. Друго средство не знам. А јас сум ги прочитал сите книги, каде што се пишува за такви работи. Затворениците секогаш копаат со ножеви. И често им се случува не во земја, како овдека, туку во гранитни карпи. Тие длабат долго, цели недели, дури и години. На пример, еден затвореник во далечната кула на замокот Див при марсејското пристаниште копал, копал и најпосле се ослободил. А колку време, мислиш, се занимавал со тоа?

- Воопшто не знам.

- Погоди!

- Не знам... Веројатно месец и половина.

- Каков месец и половина! Цели триесет и седум години! И знаеш ли каде излегол? Точно во Кина. Колку сакам и ние таму да излеземе!

- Но Џим не познава никого во Кина.

- Тоа не е важно. И оној затвореник не познавал никого таму. Чуден човек си Хак! Ти никогаш не се интересираш за основното, а се обрнуваш внимание на незначителните подробности. Тоа е лоша навика, пријателе мој.

- Доста, доста! Мене ми е сеедно каде ќе излезе, само да излезе на слобода. Па ми се чини дека и на Џим му е сеедно. Само што Џим е многу стар, за да дочека да му ископаме излез со готварски нож. Тој нема да живее толку долго време.

- Зошто да не живее! Да не мислиш дека ќе ни требаат триесет и седум години, за да направиме излез?

- А колку време ќе ни треба, Том?

- Знаеш ли ние навистина треба да побрзаме, зашто чичко Сајлаз денеска-утре може да добие одговор од Њу Орлеанс. Тогаш тој ќе види, дека Џим не е тамошен и веднаш ќе објави дека е Џим кај него. Така што не можеме да копаме толку долго време, колку што треба. Ако овој случај не беше вонреден, ние ќе требаше да копаме барем две години. Но сега не можеме. Ете зошто советувам да го направиме следново: ќе ископаме излез колку што е можно побргу, а после за сопствено утешување ќе си замислиме дека сме копале триесет и седум години. Потоа, ако случајно се крене некоја узбуна, веднаш и тројцата ќе избегаме. Ми се чини дека е ова најубаво.

- И јас сметам дека е тоа најубаво, Том. Ништо не нè чини ако си замислиме дека сме копале по сто и педесет години... А сега ќе појдам кон кујната: можеби ќе успеам да дрпнам два ножа.

- Земи три, - рече тој.

- Едниот ќе ни треба за да направиме од него пила.

- Том, се надевам дека нема да го сметаш за навредливо, ако ти кажам нешто. Ти сигурно не си забележал дека под стреата има обесена стара, 'рѓосана пила...

Том тажно и разочарано ме погледна.

- Не, - рече тој, - тебе никогаш и на ништо нема да те научам, Хак. Нема зошто да се мачам. Подобро оди да ги дрпнеш ножевите. И секако гледај да бидат три...

Така и направив. Отидов во кујната и дигнав три ножа од орманот.



36

ВЕЧЕРТА, штом сите легнаа да спијат, ние се спуштивме по громобранот, се затворивме во бараката, ги извадивме гнилите дрва и се зафативме за работа. Најпрвин го расчистивме местото сред бараката на околу еден ипол метар. Том претпоставуваше дека сега се наоѓаме точно спроти креветот на Џим. Точно под него треба да излезе другиот крај на излезот. После кога ќе се сврши сè никој ништо нема да забележи, зашто ќебето виси дури до подот и ќе го затскрива. Ние ревносно копавме речиси до полноќ. Многу се изморивме. По рацете ни излегоа плускавци. А речиси ништо не направивме.

- Е, Том, ние нема да го свршиме излезот за триесет и седум години, - реков јас.

- Ќе треба да додадеме барем уште една година.

Том не рече ниту збор. А само воздивна. Набргу потоа сосем престана да копа. Јас знаев на што мисли.

- Не се исплаќа да се мачиме, Хак. Работата не оди како што треба. Види, ако навистина бевме затвореници, таа ќе одеше добро, бидејќи ќе имавме многу време, тогаш ќе копавме по неколку минути на ден и немаше да ни излезат на рацете плускавци. Така ќе си работевме полека година по година. Но сега не можеме да се занимаваме и да губиме време. А пак ако работиме уште една ноќ така, ќе треба да почекаме цела недела, за да ни оздрават плускавците. Дотогаш во никој случај не ќе можеме да работиме со ножевите...

- Што да правиме, Том?

- Еве што: ќе копаме со мотиките, а ќе си вообразуваме дека се ножеви! Тоа можеби е против правилата, но друго не ни останува.

- Ете тоа е работа! - реков радосно јас. - Најпосле ти се вразуми, Том! Ние треба да работиме со мотика и лопата, без да гледаме, дали е тоа против правилата или не. Кога се подготвувам да украдам црнец, диња или книга во неделното училиште, јас не се грижам, како ќе го направам тоа. Достатно е само да се сврши работата.

- Да, - одговори тој, - во тој случај ни е простено да работиме со мотика и да претпоставуваме дека е тоа нож. Ако не беше таков случај, јас по никој начин не би ги прекршил правилата. За тебе сепак е простено да копаш со мотика, дури и без да си претпоставуваш дека е тоа нож, зашто ништо не разбираш. Но за мене воопшто не е исто. Подај ми го ножот.

Покрај него лежеше неговиот нож но јас му го подадов мојот. Тој го фрли настрана и повтори:

- Подај ми го ножот! Разбираш ли, ножот.

Јас не знаев што да правам. Но потоа се сетив, побарав во стариот алат, извадив една мотика и му ја подадов. Тој молчејќи ја зеде и се зафати за работа.

Ех, чудно момче! Не гледа како може да се сврши работата, а како треба.

Јас зедов една лопата и двајцата почнавме да работиме ревносно. За половина час ископавме доста голема јама. Кога се вратив во собата, погледнав низ прозорецот и видов дека Том напразно се обидува да се качи по громобранот со болните раце. Најпосле тој не издржа.

- Не, не можам. - рече тој. - Напразно се мачам. Веќе не знам што да правам. Ајде измисли ти нешто.

- Ох, тоа е многу лесно, - реков јас. - Ми е страв само дека нема да биде по првилата. Качи се горе по скалите и претстави си дека е тоа громобран...

Тој ме послуша.

Следниот ден Том зеде од дома една калаена лажица и бакарен свеќник, за да направи перца за Џим. Зеде и шест лоени свеќи. А јас отидов да се прошетам околу колибите на црнците, искористив еден погоден случај и дрпнав три тенекиени чинии. Од почетокот Том мислеше, дека три чинии се малку. Но јас му објаснив дека никој нема да ги види чиниите, што ќе ги фрли Џим, зашто тие ќе паднат во копривите. Ништо не ќе ни пречи да му ги пратиме чиниите по втор пат. Том се успокои и рече:

- Сега треба да помислиме, како да му ги пратиме овие работи на Џим.

- Ќе му ги подадеме низ дупката што ќе ја ископаме, - реков јас.

Том ме погледна налутено и промрмори дека е тоа глупаво. Најпосле ми соопшти дека смислил два три начина. Но сега најпрвин треба да го свршиме подземниот излез. Оваа ноќ се спуштивме по громобранот по десет часот, земајќи со себе и една свеќа. Застанавме под прозорецот на бараката и наслушувавме. Џим 'ркаше јуначки. Ние ја фрливме внатре свеќата. Но тоа не го разбуди. Тогаш пак се зафативме да работиме со мотиката и лопатата. По два и пол часа излезот беше готов. Ние се провревме под креветот на Џим, ја побаравме во темницата и ја најдовме фрлената свеќа, и се наведовме над Џим кој спиеше. Тој имаше здрав и безгрижен вид. Полека го разбудивме. Тој толку ни се израдува, што одвај не заплака. Нè нарекуваше гулапчиња, ангелчиња и со разни други такви имиња, што му идеа на ум. После нè замоли веднаш да најдеме пила, да му ги извадиме веригите од ногата и побргу да ја дувнеме. Но Том му докажа дека тоа не е по правилата и му раскажа за нашите планови. Џим се успокои, кога слушна дека при првата тревога ќе ги измениме плановите.

Потоа седнавме тројцата да си позборуваме. Том го праша за сè нашиот црн пријател. Кога Џим рече дека чичко Сајлаз доаѓа секој ден да се моли со него и дека тетка Сали исто така доаѓа да види, дали го хранат добро, Том извика:

- Сега се сетив, како можеме да го наредиме сето тоа. Ние по нив ќе испратиме некои работи.

- Не прави такво нешто! - го замолив јас. - Тоа е вистинска лудост.

Но Том не обрна внимание на моите зборови. Кога ќе му текнеше нешто, тој не слушаше никого.

Ние му раскажавме на Џим, како ќе му пратиме ортомена скала во пита и други ситници по црнецот Нат. Но тој треба да биде на штрек, воопшто да не се зачудува и да не ги открива пред Нат. Ситните работи пак ќе ги ставиме во џебот на чичко Сајлаз, а тој, Цим, нека ги извади оттаму. Некои работи ќе врземе за ширитите на теткиниот скутник или ќе и ги ставиме во џебот, ако успееме. Ние го предупредивме Џим, какви ќе бидат тие работи, за што служат и како треба да пишува дневник врз ракавот на кошулата со сопствена крв. Џим не можеше да разбере, зошто се сите тие работи. Но тој сметаше дека ние подобро знаеме сè, зашто сме бели. Ете зошто остана доволен и вети најточно да исполни сè.

Ние го минавме времето многу пријатно, зашто Џим имаше многу лули и тутун. Потоа пак се провревме низ ископаната дупка, и се вративме дома. Рацете ни беа подуени од работа, но тоа не ни пречеше да бидеме весели.

Следниот ден го скршивме бакарниот свеќник на мали парчиња и Том ги стави во џебот заедно со калаената лажица. Потоа отидовме во колибата на црнците. Штом Нат се заврте малку, Том стави парче од свеќникот во 'ржениот леб подготвен за Џим и веднаш отидовме по Нат да видиме што ќе стане. Нашиот план излезе многу успешен. Дури Том рече дека не може да се измисли нешто поубаво од тоа. Џим сакаше да касне малку леб и одвај не си ги скрши забите. Тој се преправаше дека стиснал со забите камче, какво што често се среќава во лебот. Но потоа веќе не каснуваше леб веднаш ами прво ја мушнуваше вилушката на две три места во залакот.

Додека стоевме во полутемната барака, под креветот излегоа две кучиња. По нив излегоа уште, и најпосле во бараката се насобраа околу единаесет животни.

Ѓаволот да го земе!... си помислив јас. - Ние сме заборавиле да ја затвориме вратата на соседната барака. Црнецот Нат извика:

- Вештици!

Потоа се спушти на земја и почна да диши, како да умира.

Том широко ја отвори вратата и фрли во дворот парче месо од делот на Џим. Кучињата се спуштија по месото, а по нив излезе и Том, затворајќи ја вратата зад себеси. Јас се сетив дека тој ќе ја затвори и другата врата.

Веднаш откако се врати, ние се загриживме за црнецот, кој сè уште лежеше на земјата. Откога го чукна малку по рамото, Том го праша, дали пак нешто не му се присторило. Црнецот стана и страшливо се обѕирна.

- Господине Сид, - рече тој, вие пак ќе кажете дека сум глупак... Но на местово да умрам, ако пред малку не видов милион кучиња, или пак ѓаволи и маѓесници, претворени во кучиња. Јас не ги видов, а ги почувствував, тие ме прескокаа. Многу сакав да се допрам со рака до еден од тие ѓаволи. Само еднаш, не повеќе. Но уште повеќе би сакал да ме остават сосем мирен!

- Слушај што ќе ти кажам, - рече Том. - Гаволите дојдоа овдека за време на доручекот, зашто сигурно се гладни. Ајде земи ти, па направи им маѓепсана пита! Тоа ќе ги натера да се успокојат.

- Боже мој, господине Сид, како ќе им направам таква пита? Јас никогаш не сум слушнал за таква пита и не знам како се прави.

- Добро, јас сам ќе ти ја испечам.

- Ќе го направите ли тоа господине? О, тогаш нозете ќе ви ги бакнувам!

- Доста, доста! Јас ќе го направам тоа за тебе, зашто беше добар спрема нас и ни го покажа избеганиот црнец. Но ти советувам да бидеш претпазлив со таа пита. Кога ќе ти ја донесеме, ти треба веднаш да се завртиш со грбот кон неа. Ние ќе ја ставиме во кошницата, но ти не погледнувај ја. Ти советувам исто така да не гледаш, кога Џим ќе ја вади од кошницата. Инаку ќе се случи уште нешто. А најмногу треба да се пазиш да не се допреш до питата.

- Да се допрам до неа ли? По никој случај! И милиони да ми даваат, пак нема да се допрам до неа!



37

РАБОТАТА се нареди добро. Ние излеговме од бараката и отидовме во задниот двор, каде што беа натрупани стари чевли, партали, скршени шишиња, непотребни калени чинии и други стари работи. Кога побаравме малку, ние најдовме еден стар тенекиен умивалник, му ги затнавме дупките и го однесовме во визбата, каде што тетката го чуваше брашното. Го наполнивме до горе со брашно. Потоа отидовме да појадеме. По пат најдовме две железа и ги зедовме. Том рече дека со нив затвореникот може да го напише името и историјата на своите страдања врз ѕидовите на затворот.

Едното железо го ставивме во џебот од скутникот на тетка што висеше на столот, и другото го ставивме под панделката од капата на чичко, зашто чувме од децата дека нивните родители ќе го посетат тоа утро затвореникот. Кога чичко се доближи до масата, Том незабележливо стави една калаена лажица во џебот на неговото палто. Тетка Сали уште ја немаше. Ние ја почекавме.

Најпосле таа дојде. Беше многу вознемирена и поцрвенета од лутина. Со една рака се зафати да тура кафе, а со другата почна да мава по главите на децата.

- Ех, мажу, воопшто не знам, каде е другата твоја кошула! - извика таа. - Насекаде ја барав. Ја нема, па ја нема!

Крвта ми замрзна во жилите. Јас толку се уплашив, што се задавив со една корка леб. Се закашлав силно. Корката ми испадна од уста, летна над масата и падна во окото на едно од децата. Тоа се згрчи, како црв на јадица, и силно заофка. Исто како Индијанец, кога се подготвува за борба. Том исто целиот помодре од напрегање. Но по малку се опоравивме. Тоа изненадување многу не исплаши.

- Чудно, многу чудно! - одговори чичко Сајлаз. - Воопшто не можам да разберам! Јас многу добро паметам, дека ја соблеков валканата, кога ја облеков чистата...

- Јас самата знам дека ја извади, зашто вчера висеше на јажето. Ја видов со своите сопствени очи. А сега ја нема. Сега, додека не ти сошијам нова кошула, ќе треба да носиш црвена фанела. Тоа ќе ти биде трета кошула за две години. Не можам да разбарем, што правиш со кошулите! Ми се чини дека на твоите години човек би требало малку повеќе да внимава на долните облеки...

- Знам, Сали, знам! Затоа се мачам да ги пазам. Но те уверувам дека тука воопшто не сум виновен. Јас сум одговорен за кошулата, само додека е на мене. А ми се чини дека ниту еднаш не сум изгубил кошула од мојот грб!

- Не си изгубил, зашто не си можел. Ако можеше, сигурно ќе го направеше. А знаеш ли дека и една лажица нема. Беа десет, а сега се девет. Да претпоставиме дека телето ја изело кошулата, но лажицата нема да ја јаде.

- Друго нешто има ли изгубено, Сали?

- Да. Нема шест свеќи. Сигурно глувците ги однесле. Ме чуди, како не ја извлекле уште целата куќа! А ти сè се токмиш да ги затнеш дупките од глувците и не ги затинаш. Тие ќе бидат глупаци, Сајлаз, ако не ти се качат во чинијата...

- Доста, Сали, признавам дека сум виновен. Уште утре ќе ги затнам дупките...

- О, ако бев на твое место, толку не ќе брзав, ќе одложев за една година. А ти што правиш таму, Матилда-Ангелина-Адаминта Фелипс?

Зборувајќи го тоа таа силно го удри девојчето по главата. Матилда бргу ја извлече раката од кутијата со шеќер. Во тој миг црнкињата дотрча и рече:

- Господарке, нема еден чаршаф...

- Чаршаф ли нема?

- Уште денеска ќе ги наполнам сите дупки, уште денеска... - рече чичко Сајлаз, тажно завртувајќи се на другата страна.

- Ах, молчи, те молам! Да не си вообразуваш дека глувците го зеле чаршафот? Каде се вденал, Лизо?

- Не знам, господарке! Вчера беше на јажето, а денеска го нема.

- О, ми се чини дека доаѓа крајот на светот. Такво чудо не сум видела никогаш во својот живот! Кошула, чаршаф, лажица, шест свеќи...

- Господарке, - извика едно младо црнче, бакарниот свеќник го нема...

- Бегај оттука, мангупче, или ќе те удрам со тавава!

Тетка Сали се задуши од јад. Јас чекав згоден случај, за да излезам надвор, да избегам во шумата и да останам таму, додека да стивне домашната бура. Тетката уште долго време викаше. Никој не смееше да гукне. Замаен од таа домашна бура, чичкото најпосле ја стави раката во џебот и ја извади оттаму лажицата. Тетката замрзна на место со зината уста и дигнати нагоре раце. А јас повеќе сакав да бидам во Ерусалим или некаде подалеку. Но стравот набргу ми исчезна.

- Така и мислев! - извика тетка Сали. - За цело време ти си ја држел во џебот. Сигурно и другите работи се таму. Ајде кажи ми како се нашла таму?

- Право да си кажам, Сали, не знам, - рече тој, извинувајќи се. - Ако знаев, ќе ти кажев. Пред појадокот учев за проповед еден дел од седумнаесеттата глава. Тогаш веројатно неусетно сум ја ставил лажицата во џебот, наместо библијата. Така треба да е, зашто библијата ја нема во џебот. Чекај, ќе одам да ја видам. Ако библијата лежи таму, каде што ја читав, значи не сум ја ставил в џеб. Тоа ќе послужи како доказ дека сум ја ставил библијата на масата, а наместо неа сум ја ставил во џебот лажицата...

- О господи, оставете ме на мира! Бегајте сите и не приближувајте ми се, додека не се успокојам!

Многу се израдував на таа заповед. Ми се чини дека да бев умрен, пак ќе скокнев и ќе избегав. Минувајќи низ собата за гости, ние видовме како чичко си ја зеде капата. Во тоа време железото падна од неа. Тој го крена, молчејќи го стави на каминот и излезе.

Том го погледна, се сети за лажицата и рече:

- Не, повеќе нема да праќаме по него разни работи. Тој е многу несигурен. Во секој случај тој ни направи една голема услуга со лажицата, без да знае за тоа. Затоа и ние ќе му направиме услуга. Ќе ги затнеме сите дупки од глувците.

Дупки во визбата имаше многу. Таа работа ни одзеде цел час. Но ние совесно и грижливо ја свршивме. Кога слушнавме стапалки по скалите, ја дувнавме свеќата и се скривме. Се појави старецот со свеќа во раката и со куп колци во другата. Тој беше расеан и мислеше кој знае каде. Полека отиде до една дупка, до друга, до трета, додека не ги обиколи сите. Потоа застана мислејќи се околу пет минути, лупејќи парчиња лој од свеќата па тивко се заврте и почна да се качува по скалите.

- Јас воопшто не се сеќавам, кога сум го направил тоа! - гласно размислуваше тој. - Сега можам да ѝ кажам дека воопшто не сум виновен за работите што се случија. Или подобро нека си остане така! И да се оправдам, и да не се оправдам, пак јас ќе бидам виновен.

Тој се качи по скалите, продолжувајќи да мрмори нешто. Набргу потоа и ние излеговме од визбата. Чуден старец беше чичко Сајлаз!

Том рече дека секако ќе треба да ја земеме пак лажицата и почна да мисли. Најпосле ми кажа што смислил. Веднаш потоа отидовме кај кошницата со лажици и ја почекавме тетка Сали. Кога дојде таа, Том почна пред неа да ги брои лажиците и да ги става една по една настрана. Јас полека дрпнав една од нив.

- Тетка Сали, - рече Том, - лажиците пак се девет.

- Оди да играш и не вознемирувај ме! - одговори таа. - Јас подобро знам, зашто ги преброив сама.

- Но јас два пати ги преброив тетко. И сè излегуваат девет.

Таа најпосле го изгуби трпението. Веднаш почна да ги брои. Секој на нејзино место би го направил истото.

- Неверојатно! Тие пак се девет! - извика таа. - Што значи ова? Чекај да ги пребројам уште еднаш!

Во тоа време јас успеав да ја ставам на масата лажицата што ја имав дрпнато. Кога заврши со броењето, таа рече:

- Јас знаев дека се десет. Немаше потреба да ги бројам.

- Извини, тетко, но ми се чини дека не се десет, - рече Том.

- Не биди толку глупаво, пиленце! Не виде ли, како ги броев?

- Видов, но сепак... - Добро, ќе ги преброиме уште еднаш.

А јас по втор пат дрпнав една лажица. Лажиците пак излегоа девет како првиот пат. Тетката толку се налути, што целата трепереше. Но сепак продолжи да брои, додека сосем не се збуни. По едно време почна да ја брои и кошницата со лажици. Три пати броеше и ѝ излегуваа токму, а три пати и излегуваа помалку. Најпосле ја зеде кошницата со лажиците и ја фрли на другиот крај од собата. Мачката исто така ја удри со ногата. А пак нам разлутената тетка ни нареди да бегаме и да не ѝ се појавуваме пред очи до ручек.

На тој начин ние се снабдивме со лажица. Том ја стави во скутникот од тетката додека таа нè испраќаше надвор и Џим набргу ја доби. Ние останавме многу задоволни од таа работа. Том мислеше дека таа заслужува толку грижи и труд, зашто сега тетката по никој начин нема да ги преброи точно лажиците. Нејзе сега се ѝ е збркано во главата.

Таа ноќ ние го ставивме пак чаршафот на јажето, а украдовме еден друг од долапот. Потоа два дена де го земавме од долапот де го враќавме. Најпосле тетката сосем се збуни и заборави колку чаршафи има. Најпосле таа рече дека за ништо во светот повеќе нема да ги брои. Колку што се, толку се!

На тој начин снемувањето на кошулата, на чаршафот, на лажицата и на свеќите се објасни многу успешно со помошта на телето, на глувците и на погрешното броење на тетка.

Но затоа пак маѓесната пита ни отвори многу работа. Ние ја замесивме во шумата и по долги маки некако ја стокмивме. За неа употребивме три тенџериња брашно и неколку дена. Но чекајте да ви раскажеме сè по ред.

Втората ноќ ние го расековме чаршафот и кон зората скалата веќе беше готова. Таа излезе многу убава. На неа можеше да се обеси и најтешкиот човек. Ние си вообразувавме дека сме употребиле за неа цели девет месеци.

Утредента ја однесовме во шумата. Но се покажа дека таа не може да влезе во питата, зашто беше направена од цел чаршаф. Ако сакавме да влезе, требаше да направиме четириесет пати поголема пита. Па и таа кој знае дали ќе ја свршеше работата.

Ете зошто отсековме од скалата толку големо парче колку што можеше да влезе во питата, а другиот дел го фрливме. Овде му е местото да ви кажам дека не ја печевме питата во тенџерето, зашто се плашевме да не се стопи. Чичко Сајлаз имаше едно убаво бакарно тавче, со кое многу се гордееше, зашто било на еден негов прадедо. Тоа тавче со славна, долга дрвена рачка го донесле од Англија заедно со Виљем Освојувачот на „Мајското цвеќе“ или на некој друг стар брод. Тоа стоеше на таванот како светол спомен, а не зашто можеше да врши некаква работа.

Ние тивко го дрпнавме тоа тавче и го однесовме во шумата. Првите пити во него не излегоа успешни, зашто не знаевме да ги направиме како што треба. Но последната излезе прекрасна. Најпрвин го намачкавме тавчето со тесто, го ставивме на огнот, ставивме внатре парче од чаршафената скала и одозгора ставивме пак дебел пласт тесто. А потоа го покривме со бакарен капак, ставивме одозгора врела пепел, па се тргнавме еден метар и пол од огнот, држејќи ја долгата дрвена рачка. Така беше удобно и самите немаше да се печеме. По четврт час питата беше готова. Беше толку убава, што не можевме да ѝ се нагледаме. Затоа пак оној, кој мислеше да се најаде со неа, ќе страдаше цел живот од болки во стомакот.

Над се заврти, кога ја ставивме маѓепсаната пита во Џимовата чинија за супа. На дното под јадењето ние скривме три тенекиени чинии, Сето тоа го доби Џим. Кога остана сам, тој ја скрши питата, ја извади од неа скалата и ја стави во постелата. Потоа начкрта разни црти на едната чинија и ја фрли низ прозорецот.



38

ПРАВЕЊЕТО на перца беше многу мачна работа. Не беше полесно да се направи пила од нож. Џим велеше дека да се начкрта натпис ќе биде уште помачно. Но тој требаше да ги украси ѕидовите на затворот со натписи. Том сметаше дека без тоа не може. До ден денешен ниту еден затвореник не избегал, без да остави на ѕидовите натписи и свој грб.

- Сети се, на пример, на Леди Џејн Греј, - велеше тој, - сети се на Џилфорд, Дадли, или на старецот Нортамберлен! Вистина е Хак, дека е тешко да се направи тоа. Но што да правиме. Без тоа не може. Џим секако ќе треба да остави натпис и свој грб. Сите тоа го прават. Џим се обиде да се спротивстави.

- Но јас немам грб, господине Том. Јас ја имам само оваа бела кошула, на која ми нарачавте да пишувам дневник...

- Ах, колку си глупав, Џим! Грбот е сосем друго нешто.

- Џим е прав, - се вмешав јас. - Штом нема грб, од каде ќе го земе?

- Оставете ми го тоа мене, - одговори Том. - Тој ќе има грб, пред да излезе одовде. Штом се ослободува по сите правила, не треба да се остава никаква празнина во неговите доживувања.

Ние со Џим се зафативме да ги остриме перцата, врз парче цигла, црнецот правеше перца од бакар, а јас од калаената лажица. За тоа време Том го измисли грбот на Џим. Тој расправаше дека има пред очи многу убави грбови. Не знае кој да го избере. Еве на пример еден... Изгледа на него ќе се запрам:

„Врз штитот на грбот ќе има златен појас. А на попречната греда ќе нацртаме крст. Под крстот лежи куче, покрај нозете на кучето има вериги во знак на ропство. Во горниот дел на штицата ќе ставиме раб со запци со три надолжни линии од левата страна. Над неа ќе има точки, а најгоре ќе нацртаме еден црнец, како бега со торба на рамо. Најпосле од страните ќе ставиме два надолжни црвени раба како потпори. Тоа сме јас и ти. Девизата е: Maggiore fretta, minore acta. Тоа го зедов од една книга и значи: „Колку повеќе врева, толку помалку работа“.

- Види ти! Зошто ти е сето тоа?

- Немам време за зборување многу, - одговори тој.

- Објасни ми барем, Том, што е тоа девиза?

- Право да ти кажам, не знам. Но девиза треба да има. Сите благородници имале такви грбови.

Тој секогаш прави така. Ако нешто не сака да објасни, на никој начин не можеш да го натераш. Откако го направи грбот, Том сакаше да сврши со другите ситнурии. Тој веднаш се зафати да измисли тажен натпис. По неколку минути состави многу, ги напиша сите на хартија па ни ги прочита:

1. Тука престана да чука едно заробено срце.

2. Тука еден беден затвореник, заборавен од светот и од пријателите го заврши својот тажен живот.

3. Тука пукна едно осамено срце, а еден уморен дух отиде да се почине, по триесет и седум години осемен затвор.

4. Тука, далеку од татковината и од пријателите по триесет и седум години тежок затвор, го заврши својот живот еден благороден странец, вонбрачниот син на Луј IV.

Гласот на Том му се тресеше, кога ги читаше тие натписи. Тој толку се расчувствува што одвај не заплака. Тој не можеше да рече, кој натпис треба да го надраска Џим врз ѕидот. Сите беа еден од друг поубави. Најпосле реши да ги напише сите. Џим велеше дека цела година нема да му стаса за да ги напише со железо врз гредите сите тие работи. Тогаш Том вети дека ќе ги напише сите со молив, а тој само да ги повтори со железо.

- Но гредите нема да свршат работа, - рече тој, откако помисли малку. - Ѕидовите во затворските кули не се дрвени. Подобро е да ги издлабиме натписите во камен. Треба да најдеме некој голем камен и да го довлечкаме тука.

Џим рече дека длабењето врз камен е уште помачна работа. Но Том одговори дека ќе ми нареди да му помогнам. Потоа погледна да види, како оди острењето на перцата. Работата одеше полека, зашто беше тешка и мачна. Уште повеќе, што раните по рацете не ни беа заздравени.

- Ми текна прекрасна мисла, - извика Том. - Ни треба камен, нели? Тогаш да убиеме два зајака со еден удар! Таму долу покрај воденицата видов голем воденички камен. Ајде да го довлечкаме тука, да ги издлабиме натписите и едновремено да ги наостриме на него перцата и пилата.

Таа мисла беше прекрасна. Но и каменот не беше мал. Сепак ние се согласивме. Ноќта околу дванаесет часот отидовме кон воденицата, оставајќи го Џим да работи. Некако го извадивме каменот и почнавме да го тркаламе кон куќата. Но тоа беше многу тешка работа. Одвреме-навреме, колку и да се мачевме да го задржиме, тој паѓаше и имаше опасност да ни ги смачка нозете. На сред пат сосем се изморивме. Од челата ни течеа реки пот. Видовме дека ќе треба да го викнеме Џим на помош. Кревајќи го креветот, црнецот веднаш ја извади веригата, ја завитка неколку пати околу вратот и дојде кај нас. Тој и јас почнавме да го тркаламе каменот, а Том само командуваше. Никој друг не знае да командува како Том. Тој беше мајстор во командувањето.

Излезот што го ископавме беше многу широк, но сепак низ него не можеше да мине воденичниот камен. Џим ја зеде мотиката и брзо го рашири колку што требаше. Том ги нацрта буквите со железо, а Џим почна да ги врежува со едно железо, што го најдовме во непотребните ветвурии. Тој требаше да длаби, додека да изгори свеќата, а после можеше да си легне, откако ќе го скриеше каменот во сламеникот. Ние му помогнавме на Џим да ја стави веригата на креветот. Се подготвувавме веќе да се вратиме во својата спална. Одеднаш на Том му текна нова мисла:

- Слушај Џим, тука има ли пајаци? - праша тој.

- Фала му на бога, нема!

- Добро, ние ќе ти донесеме неколку.

- Но јас воопшто немам потреба од пајаци... Многу се плашам од нив! За мене, тие се страшни исто толку колку и змиите.

Том пак се замисли.

- Тоа е многу убава мисла, - најпосле рече тој. - Треба да се нареди тоа! Да, секако треба! Каде ќе ја држиш?

- Кого да држам, господине Том?

- Се разбира, змијата!

- Господи, господи, господине Том! Па ако влезе тука змија, јас подобро ќе си ја скршам главата од ѕидот!

- Доста, Џим доста, ти бргу ќе навикнеш и ќе престанеш да се плашиш од неа. Дури можеш да ја припитомиш.

- Да, тоа е многу просто. Ако си добар кон некое животно, тоа ќе ти биде благодарно и нема да помисли да ти напакости. Тоа го пишува во секоја книга. Пробај само! Пробај два-три дена! За кусо време ти така ќе ја припитомиш змијата што таа ќе навикне, ќе спие заедно со тебе и насекаде ќе оди по твоите стапки. После ќе ја навиткаш околу вратот, а нејзината глава ќе ја ставиш во устата...

- Те молам, господине Том, замолчи! Страв ми е дури да те слушам! Да ставам в уста таков гад? За ништо во светов! А не сакам и да спијам со неа!

- Џим, престани да зборуваш глупости! Затвореникот треба да има кај себеси некое суштество, што би го воспитувал и галел. Ти ќе се прославиш уште повеќе, бидејќи никој досега не се обидел да припитоми таква зимја. Помисли си само, ти ќе бидеш првиот!...

- Не сакам таква слава, господине Том! Ами змијата ако го касне Џим, зошто ќе му е славата. Не, господине не сакам никаква змија!

- Ѓаволот нека го земе, Џим, зошто не сакаш да пробаш? Само тоа го сакам од тебе, ништо друго! Ако не успее обидот, никој нема да те тера да ја држиш повеќе...

- Но змијата може да ме касне додека да пробам! Слушај господине Том, се сложувам на сè што бараш, на секоја глупост. Но ако ми донесете змија тука и ако ме натерате да ја припитомам по секоја цена ќе избегам. Да, да ќе избегам!...

- Штом толку не сакаш, ќе минеме и без змија. Тогаш ние ќе ти донесеме водни змии. Ти ќе им врзеш копчиња на опашките и ние ќе си помислиме дека се тоа змии ѕвечарки. Ми се чини дека така ќе биде најдобро.

- Водните змии ми се чини дека некако ќе можам да ги трпам господине Том. Но право да ти кажам, подобро ќе биде да ги нема и нив. Порано никогаш не сум слушнал дека е толку мачно да бидеш затвореник.

- Да, така е, особено кога се придржуваш на сите правила... Има ли тука глувци?

- Не, господине, досега не сум видел ниту еден.

- Добро, ние ќе ти донесеме неколку.

- Но мене воопшто не ми требаат глувци, господине Том! Тие се најнеподнесливите суштества на светот. Не ти даваат ниту минута спокојство. Се пикаат насекаде и касаат по нозете кога ќе заспиеш. Не, господине, подобро донесете ми водни змии, ако не може поинаку, но спасете ме од глувци!

- Но без тоа не може, Џим. Сите затвореници имаат глувци... Тие ги припитомуваат, ги галат, ги учат на разни вештини и најпосле тие стануваат питоми, како кучиња. Но ти треба да им свириш. Тие ја сакаат музиката. Се надевам дека знаеш да свириш на некој инструмент?

- Само на еврејска харфа, господине. Со други зборови, на чешел со хартија. Но дали ќе им се допадне ним таа музика?

- Секако дека ќе им се допадне. Тие не се толку музикални и ќе се задоволат со каква и да било музика. Особено ако е тажна. А поинаку и не можеш да свириш на чешел. Глувците излегуваат од дупките и се приближуваат да видат што правиш. Навечер пред да си легнеш и наутро рано ти треба да седиш во креветот и да свириш. Кога ќе посвириш две три минути, ќе видиш, како сите глувци, змии и пајаци ќе се заинтересираат и ќе дојдат. Ќе се насоберат околу тебе и ќе бидат многу весели.

- Тие ќе бидат весели, господине Том, а кутриот Џим самиот ќе знае како му е. Но штом треба, готов сум...

Том се замисли.

- Ах, за малку ќе заборавев! - рече тој. - Добро ќе биде да порасне тука некое цвеќе.

- Тоа е тешко, господине Том, зашто тука е темно. Па и јас не сум навикнат да одгледувам цвеќиња...

- Обиди се! Некои затворници се навикнати.

- Тука може да вирее само бурјан, господине Том. Но тој не заслужува труд.

- Ништо, ние ќе ти донесеме едно мало растение. Ти насади го и грижи се за него. И ќе треба да го полеваш со солзи!...

- Зошто! Јас имам достатно вода тука.

- Не може со вода. Треба со солзи. Во такви случаи сите прават така.

- Тогаш тоа секако ќе овене, господине Том, зашто јас никогаш не плачам.

Том се збуни, но набргу најде излез од таа положба. Тој рече дека Цим може да просолзи со кромид. Притоа вети дека ќе појде утре во колибата на Над да најде убава главица кромид и да му ја испрати на Џим. Црнецот призна дека е подобро да му стават тутун во кафето. Воопшто сето тоа не му е пријатно. И одгледувањето на растението, и музиката за привлекување глувци, и припитомувањето на змии, на пајаци и друго, ако не се смета веќе другата работа со перцата, со натписите, со водењето на дневник и сè друго. Готов е сè да претрпи, само да го остават на мир. Том најпосле го изгуби трпението. Тој почна да го кара и да му брои дека е тоа редок случај за да го прослави своето име. Зар може да биде толку глупав, за да не го оцени тоа?

Џим се засрами и вети да не се противи. Потоа ние со Том отидовме да спиеме.



39

СЛЕДНИОТ ДЕН отидовме во градот, купивме една глувчарница и ја однесовме во визбата. Потоа ја отворивме најголемата дупка. Не помина ниту еден час, кога видовме, дека во глувчарницата веќе се фатиле петнаесет глувци. Тие беа еден од друг поголеми.

Ја зедовме глувчарницата и ја однесовме горе на сигурно место: под креветот на тетка Сали. Но додека баравме пајаци, малиот Томас-Френклин-Бенжамен-Џефертсон-Александар Фелпс ја нашол глувчарницата под кревет и ја отворил вратата за да види дали ќе излезат глувците. Тие, се разбира, не чекале да ги поканат. Кога се вративме, ја најдовме тетка Сали како стои токму врз креветот. Таа беше многу исплашена и испушташе диви извици, а глувците секако се трудеа да ја забавуваат. Затоа убаво нè натепа со една жилава прачка. Ние трпеливо ја поднесовме казната. Тоа не ни попречи да фатиме по два часа уште петнаесет глувци. Но тие воопшто не беа толку големи како првите. Оние, се разбира, беа благородниците во визбата.

Ние собравме прекрасна збирка од разни пајаци, бумбари, жаби и гасеници. Се обидовме да земеме и еден кош со пчели, но не успеавме. Но не отстапивме веднаш и почекавме. Се надевавме дека ќе ги натераме да се предадат. Но поинаку излезе работата. Тие така нè искасаа, што долго не можевме да седиме.

Потоа се зафативме за змии. Собравме околу две дузени, ги ставивме во една торба и ги оставивме во нашата соба. Но кога се вративме по вечерата, не најдовме ниту една змија. Лошо сме ја врзале торбата и тие се распрскале на сите страни. Ние не жалевме многу за нив, зашто знаевме дека не се отидени далеку. И навистина, одвреме-навреме тие неочекувано паѓаа од таванот и од гредите, обично гледајќи да влезат или во чинијата, или во вратот на некого. Со еден збор, каде што не треба. Убави животни беа тие. Па и не беа опасни. Но тетка Сали не мислеше за нив како нас. Таа ги мразеше змиите и не можеше да ги трпи. Секојпат, кога некоја змија ќе паднеше врз неа, таа ја фрлаше работата и бегаше како улава. Никогаш во својот живот ни сум видел таква плашливка! И притоа викаше, како да ја колеа. Таа за ништо на светот не би се согласила да се допре до некоја змија. А кога се случуваше да најде во постелата змија, креваше таква врева, како во куќата да имаше пожар! Таа толку го измачи старецот што тој почна да вика по господ, што ги создал змиите. Мина една недела, откако ја снема последната змија, а тетка Сали сè уште не можеше да се успокои. Ако се замислеше случајно, достатно беше некој да ја погали со пердув, за да ја натера да скокне како луда. Тоа ми се чинеше многу смешно и чудно, но Том велеше дека сите жени се такви и дека Господ знае, зошто се создадени толку плашливи.

Тетка Сали нè натепуваше здраво, кога пред очи ќе ѝ излезеше некоја змија. Но таа велеше дека тоа не е ништо во споредба со она што не чека, ако помислиме уште еднаш да ѝ донесеме во куќата слично нешто. Тепањето на тетка Сали не нè застрашуваше. Тоа беше ситна работа. Мачно беше втор пат да собереме водни змии. Но сепак ја свршивме таа работа. Не можете да си претставите, колку весело беше во Џимовата барака, кога сите погани животни се вртеа околу него и ја слушаа музиката.

Џим не ги сакаше пајаците, па и тие него не го сакаа. Тие најмногу го вознемируваа. Тој велеше дека за самиот него не останувало место во креветот кога ги прибрал воденичкиот камен, змиите и глувците. Па и да имало место, пак не можел да заспие, зашто сограѓаните не му седеле спокојно. Но најлошо било што не сакале да спијат едновремено. Кога спиеле змиите, глувците трчале и скокале како луди. А кога се починувале глувците, змиите ги заменувале. По таков начин креветот на Џим служел како циркус, во кој две трупи давале по ред претстави. А ако се обидувал да си најде ново место, го придружувале пајаците.

- Не, - рече тој, - овој пат ако се извлечам на слобода, никогаш повеќе нема да се согласам да бидам затвореник да ми даваат и милиони.

По три недели сè беше во ред. Кошулата одамна ја испративме во пита и секој пат, кога некој глушец го каснуваше Џим за ногата тој стануваше и ставаше знак во дневникот со пресно мастило. Перцата ги направивме. Натписите ги издлабивме во воденичниот камен. Ногата на креветот ја пресековме на две, а струготините ги изедовме. Од тоа стомаците многу нè заболеа. Си мислевме, дури дека ќе умреме. Но ништо, ни мина! Јас никогаш досега не сум видел дрвени струготини што се варат толку мачно. Како што веќе реков, целата работа се сврши успешно.

За тоа време чичо Сајлаз двапати пишал до плантажата под Њу Орлеанс, за да дојдат и најпосле да го земат избеганиот црнец. Но одговор не добиваше, зашто таква плантажа не постоеше. Тој реши да даде оглас за Џим во Сен Луј и во Њу Орлеанс. Кога спомена за весниците во Сен Луј, ме облеа студена пот. Разбрав дека не треба да губиме време. Том се согласи со мене и рече дека е веќе време да се зафатиме со безимените писма.

- Што е тоа? - прашав јас. - Предупредување на директорот и на клучарите на затворот дека се подготвува нешто лошо. Тоа се прави на разни начини. Некој постојано шпионира наоколу и му јавува на директорот на заторот. На пример, кога Лудвиг XIV се подготвувал да се извлече од Тулерија, за тоа кажала една жена. Тоа е многу добар начин. И безимените писма се умесни. Ние ќе го употребиме и едното и другото средство. Обично се нагласува така: мајка му на затвореникот ги сменила алиштата со него, останува наместо него во затворот, а тој бега со нејзините алишта. Така ќе направиме и ние.

- Слушај, Том, зошто да предупредуваме некого, за тоа што кроиме? Тие сами нека се сетат. Тоа е веќе нивна работа...

- Да, знам. Но тие луѓе не знаат да пазат. Тие уште во почетокот не оставија сосем слободно. Толку се доверливи и невнимателни што ништо не ќе забележат. Ако не ги предупредиме, никој нема дури ниту да помисли да ни попречи. По таков начин, откако употребивме толку труд, бегството ќе мине без доживувања, како по мед и масло. Што има убаво во тоа?

- Според мене, ако бегството се изврши како по мед и масло, ќе биде најдобро, - реков јас.

- Глупости! - презриво рече тој.

При тоа на лицето му се изрази такво незадоволство, што јас побрзав да додадам:

- Нема да се препирам со тебе, прави како што знаеш, мене ми е сеедно. Но од каде ќе најдеме жена за да ни помогне?

- Ти сам ќе ја одиграш нејзината улога. За време на ноќта ќе се провлечеш кај младата црнкиња и ќе ѝ го украдеш фустанот.

- Но таа има само еден фустан, Том! Следното утро ќе дигне голема врева.

- Знам. Но ќе ти треба само четврт час, колку за да го однесеш писмото и да го ставиш под влезот на вратата.

- Добро, ќе го направам тоа. Но не можам ли да го однесам писмото скриено во мојата облека?

- Тогаш ти нема да личиш на слугинка.

- Точно е, но во темното никој нема да види на кого личам...

- Тоа не е важно. Ние треба сосем совесно да го исполниме нашиот долг и да не се грижиме за тоа, дали некој ќе нè види или не.

- Добро де, не лути се. Ќе се облечам како слугинка. А кој ќе биде мајката на Џим?

- Јас. Кога ќе дојде време, ќе ѝ го украдам фустанот на тетка Сали.

- Значи, ти ќе останеш, откога ќе избегаме ние со Џим.

- Само за малку. Јас ќе му ги наполнам со слама алиштата на Џим, за да ја заменам мајка му, а на Џим ќе му го дадам фустанот на тетка Сали. По тоа сите ќе избегаме.

Том напиша неадресирано писмо, а јас ѝ го украдов за време на ноќта фустанот на црнкињата, се облеков во него и го мушнав писмото под влезната врата, како што ми рече тој. Еве ја содржината на тоа писмо:

„Пазете се. Над вас е надвисната голема несреќа. Бидете на штрек!

Еден непознат пријател.“

Следната ноќ ние залепивме на влезната врата една слика, што ја нацрта Том со крв. Таа претставуваше мртовечка глава и вкрстени коски. А пак следпата ноќ залепивме на вратата од задниот влез еден лист со нацртан мртовечки ковчег. Целото семејство се збуни. Сите толку се исплашија, како да беше куќата полна со вампири, што се кријат во сите агли. Малку ако тропнеше вратата, тетка Сали скокнуваше и викаше „Уф“. Ако паднеше нешто на земјата таа пак викаше: „Уф!“. Ако ја поттурнеше пак некој случајно таа пак извикуваше. Таа не можеше да седи спокојно на едно место. Сè ѝ се чинеше дека некој стои зад неа. Затоа непрестајно се вртеше и викаше: „Уф!". Ѝ беше страв да легне но не смееше и да седи вечерно време. Накусо речено работата ни одеше одлично.

- А сега, - рече Том, - време е да дигнеме тревога и да го најавиме блескавиот крај на тоа совесно подготвено бегство.

Следниот ден во зората второто писмо ни беше готово. Но ние не знаевме што да правиме со него, зашто вечерта за време на вечерата чичко ни и тетка ни рекоа дека на двете врати ќе постават по еден црнец за да варди цела ноќ.

Том се спушти по громоводот и отиде да разгледа, што станува околу куќата. Покрај задниот влез црнецот беше заспал. Том му го стави писмото на рамото. Еве што пишуваше во тоа писмо:

„Не предавајте ме, јас ви го мислам доброто. Една страшна банда на главосечи од индиските места се подготвува да го украде оваа ноќ избеганиот црнец. Таа се потруди да ве исплаши, за да не излегувате од дома и да не и пречите. Јас и припаѓам на таа банда, но уште не сум ја изгубил совеста и сакам да тргнам по вистинскиот пат, за да ја спасам мојата душа од маките на пеколот. Точно на полноќ злосторниците ќе се провлечат од северната страна и со приспособен клуч ќе влезат во бараката на црнецот. Јас треба да стојам настрана и да свирам со рог, ако забележам опасност. Но место тоа јас ќе заблеам како овца штом ќе влезат тие во бараката, и нема да го дадам договорениот знак. Додека да ги извадат тие веригите од црнецот, вие полека приближите се и затворете ја вратата. Ако сакате, можете дури и да ги убиете сите. Но пастапете точно така како што ви велам, бидејќи инаку ќе се сетат дека сум гипредал и ќе ни избегаат од раце. Награда не сакам. Достатно ми е да знам, дека сум постапил како што треба.

Еден непознат пријател.“



40

ПО ПОЈАДОКОТ ние се чувствувавме многу добро, зедовме со себе јадење и отидовме со чунот на другиот брег на реката за да ловиме риби. За цело време минавме многу весело. По патот погледнавме што станува со сплавот, и видовме, дека е готов за да отпловиме. Кога се вративме доцна вечерта, ги затековме сите многу вознемирени. Веднаш по вечерата нè пратија да си легнеме и не сакаа да ни кажат, каква несреќа се случила. Дури не ни кажаа ниту збор за последното писмо. Тоа не беше потребно, бидејќи и без тоа се сетивме во што е работата. Кога се искачивме на средината на скалите, забележавме дека тетка се вратила во трпезаријата, ние се провлековме во визбата, ги наполнивме џебовите со јадење, се качивме горе во собата и си легнавме.

Во единаесет и половина часот пак станавме. Том го облече фустанот што го украде од тетка Сали. Потоа двајцата го зедовме јадењето и се подготвивме да слеземе долу.

- А каде е маста?

- Ставив едно големо парче на црн леб, - реков јас.

- Го нема тука. Значи си го оставил во визбата?

- Можеме да минеме и без маст, - реков јас.

- А со неа ќе мине уште поубаво! Ајде тркни полека до визбата за да ја земеш! Потоа спушти се по громоводот и дојди кај мене! За тоа време јас ќе појдам да ги наполнам со слама алиштата на Џим, за да личи дека е тоа мајка му, и ќе подготвам сè. Штом ќе се појават тие јас ќе заблеам.

Том излезе низ прозорецот, а јас отидов во визбата. Парчето маст беше таму каде што го оставив. Зедов еден краешник леб, ја угасив свеќата и тивко тргнав нагоре. Кога стигнав до првиот кат, одеднаш пред мене се појави тетка Сали со свеќа в рака. Јас брзо го мушнав јадењето во шапката, а шапката ја ставив на глава. Тетка веднаш ме виде.

- Во визба ли беше?

- Да, госпоѓо.

- Што правеше таму?

- Ништо...

- Како ништо?

- Ете така, ништо.

- Кој ѓавол те натера да одиш во визба и тоа ноќе?

- Не знам, госпоѓо!

- Аха! Не знаеш? Не зборувај глупости Том! Сакам да знам, што си правел таму?

- Ништо, тетка Сали, ништо...

Се надевав дека ќе ме пушти како што правеше обично. Но сега во куќата стануваа такви чудни работи, што таа се плашеше од сите ситни работи, што ѝ се чинеа сомнителни. Затоа решително рече:

- Оди во трпезаријата и почекај ме! Ти си наумил нешто лошо и јас нема да те пуштам, додека не разберам што е тоа!

Кога го рече тоа, таа си отиде. Јас ја отворив вратата и влегов во трпезаријата. Таму имаше многу луѓе. Петнаесет фармери и сите вооружени со пушки... Само што не ми се слоши. Се фатив за еден столб, за да не паднам. Тие стоеја покрај ѕидовите и тивко зборуваа. Сите изгледаа вознемирени. Иако се мачеа да не се издаваат, јас забележав дека се силно вознемирени. Де ги ставаа шапките, де ги вадеа, де се чешаа по тиловите де стануваа и седнуваа.

Јас самиот не се чувствував добро, но гледав да ќе ја вадам шапката и со нетрпение ја чекав тетка Сали. Знам, ќе ме натепа и сè ќе се сврши. Барем ќе истрчам да го предупредам Том дека сме откриени. Затоа треба да бегаме, додека овие јунаци не го изгубат трпението и не тргнат сами да ја бараат разбојничката банда.

Најпосле тетка дојде и почна да ме распрашува. Јас не можев да одговорам како што треба, зашто сосем бев збунет. А пак вооружените соседи не можеа да седат на едно место. Тие предлагаа некои од нив веднаш да отидат до бараката и да ги опколат разбојниците, велејќи, дека до полноќ остануваат само неколку минути. Други се мачеа да ги задржат похрабрите и да го почекаат блеењето. Во тоа време тетка само ме испрашуваше. Јас се тресев целиот и бев толку исплашен, што бев готов да пропаднам вземи. Во собата стануваше сè потопло и потопло. Маста почна да се топи и да ми тече по вратот и зад моите уши. Најпосле еден од фармерите рече:

- Јас мислам дека треба да одиме уште сега во бараката и да ги опколиме разбојниците. Тогаш тие нема да ни избегаат од раце.

Кога го слушнав тоа, мене ми се заврте во главата!... По челото ми течеше растопена маст. Тетка Сали го забележа тоа и побледе како платно.

- Што му стана на детето? Тоа сигурно има воспаление на мозокот! Еве, видете како тече!

Сите се спуштија кон мене а тетка ми брзо ми ја извади шапката. Кога виде дека во неа има леб и маст таа ме прегрна и почна да ме бакнува.

- Ох, колку се исплашив! Многу му благодарам на господа дека не се случило ништо! Нам во последно време не ни оди, а пак несреќата никогаш не доаѓа сама. Кога ја видов таа течност, си помислив дека си готов. По бојата и по сето друго тоа личеше како две капки на твојот мозок... Зошто веднаш не ми рече дека си одел во визбата за леб и маст? Тогаш збор не би ти рекла. А сега право во кревет и не појавувај се до утре изутрина!...

Веднаш се качив горе, а после брзо се спуштив по громоводот и истрчав во темнината кон бараката. Таму бев возбуден што одвај можев да зборувам. Сепак полека му објаснив на Том дека куќата е полна со вооружени луѓе и дека треба да бегаме без да губиме време.

Очите на Том му светнаа од радост.

- Не, не може да биде! - извика тој. - Види тоа се вика мајсторство! О, да можев да ја започнам работата одново, пак, ќе соберев тука барем двеста души. Дали да почекаме уште малку...

- Побргу, побргу! Немеме време за задржување... - прозборив јас. - Каде е Џим?

- Тука, покрај тебе. Ако ја истегнеш раката ќе го допреш... Тој веќе се преоблече. Сè е готово. Сега ајде да се извлечеме и да дадеме знак!

Во тоа време ние чувме чекори на голема група луѓе, што се приближуваа кон вратата. Некој се фати за катанецот и рече:

- Гледате ли? Јас ви велев дека ќе дојдат порано отколку што требаше. Тие уште не се дојдени. Вратата е заклучена. Чекајте, ќе заклучам неколку души во бараката. Внимавајте на разбојниците во темнината и пукајте штом ќе се појават. А другите нека се скријат во близината и нека бидат на штрек!...

Фармерите влегоа, но не можеа да не видат во темнината. Ние успеавме да се провлечеме брзо и бесшумно низ ископаната дупка. Џим одеше напред, јас по него, а Том најпосле. Сега ние стигнавме во малата барака и чувме чекори близу до дворот. Том погледна низ една пукнатина, а после пополека нè поттурна за да излеземе. Ние престанавме да дишеме и тивко се провлековме еден по друг кон оградата. Џим и јас успешно се провлековме, но Том ги закачи панталоните за една штица од оградата. Кога слушна чекори зад себеси тој силно запна. Се слушна тропање и штицата што му се закачи за панталоните се скрши. Еден глас зад нас извика:

- Кој е таму! Одговорете, или ќе пукам!

Се разбира ние не одговоривме, а почнавме да бегаме колку што нè држеа нозете. По нас се пушти цела толпа. - Бум, бум! - се разнесоа неколку истрели. Чифлигарите извикаа:

- Ене ги! Бегаат кон реката! Држте ги! Пуштете ги побргу кучињата.

Тие сите се спуштија кон нас. Ние можевме да ги слушаме, бидејќи имаа чевли и викаа, колку што ги држеше гласот а ние немавме чевли и молчејќи трчавме по патеката кон воденицата. Кога тие речиси нè стасаа, се скривме зад грмушките и ги пуштивме напред. Кучињата трчаа по нив и креваа голема врева, како да ги имаше милион. Но кучињата беа наши, познати. Кога нè видоа, тие застанаа, љубезно нè поздравија, а потоа истрчаа понатаму каде што се дигаше шум. Тогаш ние се стрчавме во она место, каде што беше скриен чунот. Бргу скокнавме во него и запловивме кон средината на реката, внимавајќи да не креваме врева. После спокојно се упативме кон островот, каде што стоеше сплавот. Долго време потоа ние слушавме викање и кучешко лаење. Најпосле сè стивна во далечината.

- Ете, пријателе Џим, сега ти пак стана слободен човек, - реков јас, качувајќи се на сплавот.

- Се надевам дека никогаш повеќе нема да бидеш роб!

- Ох, многу мајсторски го изведовме тоа Хак! Никој друг не може да измисли толку убав план!

Џим беше среќен како дете, но најсреќен се чувствуваше Том, зашто во ногата му се беше вденал еден куршум.

Кога ние со Џим го научивме тоа, радоста веднаш ни престана. Раната му задаваше силна болка на Том. Освен тоа, од неа течеше крв. Ние го внесовме Том во колибата и скинавме една кошула од војводата за да го преврземе. Но Том нè избрка и извика:

- Дајте ми ги тие партали! Јас сам ќе се преврзам. Не задржувајте се за такви ситници! Веслајте побргу! Ние прекрасно го извршивме тоа, нели? Ех, жалосно е, што не живеевме во времето на Лудвиг XVI! Тогаш во неговата биографија немаше да пишува: „Сине на Лудвиг Свети, оди на небото!“ Не, ние ќе го однесевме во друга држава... Но забрзајте со веслањето, деца!...

Ние со Џим полека се посоветувавме.

- Зборувај, Џим, не срами се! - реков јас најпосле.

- Ете што мислев јас, Хак. Ако беше Том на моето место, тој во никој случај немаше да каже: „Спасувајте ме, зашто немам време да се грижам за докторот, што би го лекувал ранетиот.“ Може ли да го направи тоа така добро момче, како Том Соер? Не. Тогаш зошто Џим треба да постапува поинаку? Не, Хак, јас нема да се подмрднам оттука, додека не се посоветувам со докторот па макар и да чекам и четириесет години!

Јас знаев дека Џим има златна душа и дека секако ќе го каже тоа. Кога го чув одговорот на Џим, престанав да се двоумам и решително му реков на Том дека ќе одам по докторот. Тој во почетокот се спротивстави, и за ништо на светот не сакаше да се согласи. Но ние со Џим не отстапивме. Тогаш Том излезе од колибата и сам почна да го одврзува сплавот. Ние не му дозволивме. Кога виде најпосле дека го подготвувам чунот, тој рече:

- Добро, штом по секоја цена сакаш да го доведеш докторот барем постапи како што треба. Кога ќе одиш по докторот затвори ја по тебе вратата, врзи му ги здраво очите и натерај го да се заколне дека ќе биде нем како гроб. Потоа стави му в раце ќесе, полно со злато па доведи го по околните патишта. Не заборавај да го претресеш и да му го земеш моливот. Инаку може да го нацрта сплавот и после да го побара. Во такви случаи секогаш се прави така.

Ветив да исполнам сè како што ми нарача, и отидов. Џим требаше да се скрие во шумата, штом ќе види дека докторот доаѓа. Освен тоа му заповедавме да не се појавува, додека не си отиде докторот.



41

ДОКТОРОТ, кон кого што се обративме, беше мил и добродушен навидум старец. Јас му раскажав дека сношти сум бил на лов со брат ми на шпанскиот остров. Таму сме нашле дел од сплав и сме легнале на него да преноќеваме. За време на ноќта брат ми веројатно во сонот ја турнал пушката. Таа грмна и му ја пронижа ногата. Затоа сега го молам да дојде со мене, да му помогне на болниот и да не зборува за тоа, зашто вечерва сакам да се вратиме дома и да ги изненадиме роднините.

- Кои се вашите роднини? - праша тој.

- Фелпсовци, кои живеат недалеку одовде.

- А-а-а! - рече тој и по една минута праша:

- Како рече дека се ранил?

- Не знам точно, но тоа му се случило во сонот. Сонувал еден таков сон...

- Чуден сон, нема што да се рече! - промрморе докторот.

Сепак тој го запали фенерот, ја зеде чантата со инструментите и тргна со мене. Но кога го виде чунот, рече дека тој не може да издржи двајца, дури и еден не може да издржи.

- О, не вознемирувајте се, господине! - реков јас. - Ние тројца пловевме на него, и пак ништо не ни се случи.

- Како, тројца ли?

- Да, да, јас, Сид, и... и... пушката.

- А-а-а! - развлечено рече тој.

Кога стави нога во чунот, докторот го заниша. После ја заниша главата и рече дека ќе побара поздрав чун. По малку реши да се качи на мојот чун, бидејќи не најде друг. Но не се согласи да ме земе со себеси. Ме посоветува да најдам некој друг чун или да трчнам до дома за да ги подготвам роднините за изненадување. Јас му одговорив дека ќе го почекам, и му објаснив како да го најде сплавот. Потоа тој отплови.

Одеднаш една вознемирувачка мисла ми мина во мозокот. Ами ако не може докторот да му ја излекува за толку кратко време ногата на Том? Ами ако се продолжи лекувањето три-четири дена? Што ќе правиме тогаш? Не, во никој случај нема да чекам тука, зашто докторот ќе расипе сè. Најдобро ќе биде да го направам следново; ќе го почекам докторот тука, и ако тој каже дека ќе треба да дојде уште еднаш, по секој начин ќе појдам на сплавот со него. Таму ќе го врземе и ќе запловиме понатаму. А кога ќе го излечи Том, ќе му платиме и ќе го симнеме некаде на брегот.

Откога го решив тоа, јас легнав во близина, на тревата, за да подремам. Кога се разбудив, сонцето грееше високо над мојата глава. Веднаш скокнав и се стрчиав во куќата на докторот. Таму ми рекоа дека тој излегол ноќта и дека уште не се вратил.

- Уф, - си помислив, - Том сигурно лошо се чувствува! Ќе треба веднаш да појдам на островот.

Но на блискиот агол за малку ќе се судрев со чичко Сајлаз. Кога ме виде, тој извика:

- Што, ти ли си, Том? Кај беше досега неранимајко?

- Никаде... само помагав при барањето на избеганиот црнец. Ние со Сид...

- Каде си се затрчал сега така? Тетка ти многу е вознемирена.

- Нема зошто да се вознемирува, - реков јас. - Ние сме здрави и живи. Во почетокот трчавме по луѓето и кучињата но не ги стасавме и се загубивме. По едно време ни се стори дека слушаме шум во водата. Се качивме во еден чун и запловивме, откаде што идеше шумот. На тој начин стасавме на другиот брег но не најдовме никого. Таму долго време обиколувавме покрај брегот. Најпосле се изморивме, го врзавме чунот и легнавме да поспиеме. Се разбудивме дури пред еден час. А сега дојдовме да видиме дали има некои новости. Сид отиде на пошта за писма, а јас отидов да најдам нешто за јадење. Потоа мислевме да се вратиме дома.

Чичко Сајлаз дојде со мене на пошта за да го најдеме Сид. Но, како што знаев, него го немаше таму. Долго време го чекавме. Најпосле старецот зеде едно писмо за тетка Сали, кое тукушто стигна, и рече да си одиме. Јас напразно го наумував да ме остави да го чекам брат ми.

- Тоа е бесполезно, - рече тој. - Ајде со мене, зашто треба да ја успокоиме тетка ти Сали.

Кога се вративме дома тетка Сали толку се израдува, што едно време се смееше и плачеше од радост. Во почетокот таа ме гушна, а после полека ме потупка по главата, велејќи дека и Сид нема да се извлече од тоа. Од потупкувањето воопшто не ме заболе. Тоа беше само за лице.

Куќата беше полна со фармерите и со нивните жени. Тие беа останати на ручек. Такво дрдорење уште никогаш во својот живот не сум слушал. Старата госпоѓа Хочкис зборуваше најмногу. Нејзиниот јазик не застануваше ниту за миг.

- Знаеш ли, сестричке Фелпс, - зборуваше таа, - јас внимателно ја разгледав таа барака и се убедив дека црнецот бил луд. Точно така ѝ реков на сестра Дамрел. Нели, сестричке Дамрел? - Тој, реков, е луд... Сите слушнаа: луд, и ништо повеќе. По сè се гледа тоа. Видете го овој воденички камен. Еден човек со здрав ум ќе длаби ли такви работи на камен? Откаде накаде му се разбило срцето? Или тука провел триесет и седум години? Или пак е син на некој си Лудвиг? Просто полуден. Јас веднаш го реков тоа, и сега пак го поторувам.

- А видете ја оваа скала од партали, сестричке Хочкис! - Продолжи старата госпоѓица Дамрел. - Зошто ли му притребала?...

- Уште почудно е, како дошол овој воденички камен внатре? Кој ја ископал оваа дупка под креветот? Јас ви велам дека црнецот имал најмалку десетина помошници...

- Што зборувате десетина? - се јави една друга жена. - Ајде разгледајте ја повнимателно бараката и видете што има во неа! Тие биле најмалку четириесет. И веројатно сите биле црнци.

- Без збор! - се вмеша тетка Сали. - Да бевте во нашава куќа ќе видевте. Претставете си, тие крадеа сè, што ќе им паднеше под рака. А ние ги следевме, ги следевме. Тие речиси од под нас ни ги украдоа и кошулата, и чаршафот, и брашното, и свеќите, и свеќникот, и лажицата, и старата тава, и мојот нов фустан, и уште колку работи, за кои не се сеќавам! Јас, Сајлаз и децата Сид и Том за цело време внимававме, деноноќно внимававме. Но сепак не можеше никој ни да ги почувствува. И видете, тие нè измамија не само нас, а и разбојниците од индијските места. Ни се извлекоа од под нас и го зедоа со себе црнецот. А притоа трчаа шеснаесетмина и дваесет и две кучиња. Не, ве уверувам, тоа е просто неверојатно! Право да ви кажам, јас мислам дека тоа се вампири. Претставете си, нашите кучиња, кои важат за најдобри во целата околина не можеа да им ги надушат трагите. Можете ли да ми го објасните тоа нешто?

- Навистина, многу чудно! - рече еден.

- Вистинско чудо! - рече втор.

- Домашни крадци и заедно со тоа... - додаде трет.

- Право да ви кажам, би ми било страв да живеам во таква куќа... - призна четвртиот.

- А нè прашате ли нас, како ни беше? - продолжи тетка Сали. - Претставете си, јас тукушто не умрев од страв. Стасав дотаму, што речиси поулавев. Сега, можеби ќе ви се стори глупаво, но тогаш мене ми текна дека можат да ни ги украдат двете момчиња, што спијат горе сами. Таков страв ме фати, што се качив горе и си ги заклучив. И секој би го направил тоа на мое место. Знаете, кога човекот е исплашен, сè лошо мисли. Веднаш ми дојде на ум: „Кутрите момчиња сами се горе, вратата не е заклучена и...“

Одеднаш тетка ми замолче како некоја нова мисла да ѝ дојде во главата. Таа полека се заврте кон мене. Јас веднаш скокнав и отидов да се прошетам.

За време на шетањето се сетив дека можам да измислам многу убаво објаснување за тоа, како можело да нè снема од заклучената соба. Тоа и го направив. Вечерта, кога сите гости се разотидоа, јас отидов кај тетка ми и ѝ раскажав дека шумот и грмежот не разбудија. Вратата беше заклучена, а бидејки многу сакавме да го видиме трчањето нагоре надолу, се спуштивме по громоводот. Притоа дека двајцата малку се удривме и дека затоа никогаш повеќе нема да излегуваме низ прозорецот. Потоа ѝ го раскажав сето, што порано му го раскажав на чичко Сајлаз. Таа ми одговори дека ни проштева и дека од момчиња на нашите години ништо друго не може да се очекува. Сите се така палави и луди. Но добро е што сме здрави и живи!... Потоа ме бакна, ме помилува по главата и се замисли.

Одеднаш таа скокна и извика:

- Оф, заборавив. Веќе сосем се стемни, а Сид уште го нема! Да не му се случило нешто лошо?

Сакав да го искористам овој случај, за да се извлечам.

- Ако дозволиш, тетко ќе појдам да го побарам во градот...

- Не, не може, - ме прекина таа - седи дома! Ако не дојде за вечера, чичко ти сам ќе појде да го побара.

Се разбира, Сид не се врати за вечера. Затоа чичко ми веднаш по вечерата отиде во градот. Кон десет часот тој се врати сам и беше вознемирен. Не можел да најде ниту трага од Том. Тетка Сали многу се исплаши. Чичко ми се мачеше секако да ја успокои.

- Нема зошто да се плашиш, - велеше тој. - Сите момчиња се такви. Сама ќе видиш дека тој утре ќе се врати здрав и жив.

Тетка ми малку се успокои. Но сепак таа рече дека ќе го почека уште малку бегалецот и дека нема да го гаси огнот.

Кога се качив во мојата соба за да си легнам, таа дојде кај мене со свеќа, ме завитка со ќебето и ме опсипа со мајчини милувања. Јас се почувствував голем подлец и не се решавав да ѝ погледнам во очите. Потоа таа седна на креветот и почна да зборува со мене, колку добро момче бил Сид! Притоа одвреме навреме ме прашаше, дали според мене не се загубил, се ранил или се удавил? А можеби во истиот тој миг тој лежи некаде болен или умрен а неа ја нема покрај него за да му помогне! И солзите како град ѝ се тркалаа по образите. Јас ја уверував дека Сид е здрав и жив и дека утре сигурно ќе се врати дома. Притоа таа силно ми ја стискаше раката, ме љубеше и ме молеше да го повторам тоа уште еднаш, зашто од тие утешни зборови ѝ станувало подобро. Излегувајќи од собата, таа кротко и втренчено ме погледна в очи и рече:

- Вратата нема да биде заклучена, Том. Но ти ќе бидеш послушен и нема да излезеш нели! Те молам, остани тука! Направи го тоа за мене!

Право да си кажам, јас секако ќе излезев, за да видам како е Том. Но по тие зборови не би излегол, дури да ми го дадеа целото богатство на светот.

Кутрата нажалена тетка и ранетиот Том не ми излегуваа од ум. Затоа не можев спокојно да спијам. Двапати во ноќта слегував по громоводот и одев на прсти крај нејзиниот прозорец. Двапати ја гледав тетка ми до прозорецот, осветлена од свеќата крај неа. Таа не го тргнуваше погледот од патот. Притоа очите ѝ беа полни со солзи. Многу сакав да ја утешам со нешто, но не можев. Само во себеси се колнев дека повеќе никогаш нема да ја нажалостам. Третиот пат се разбудив во зорите. Свеќата беше веќе догорена, а побелената глава лежеше врз нејзината рака. Тетка ми спиеше.



42

ПРЕД ПОЈАДОКОТ стариот Фелпс пак отиде во градот. Но и овој пат не донесе никакви новини. Том како да пропаднал в земја. На масата тетка Сали и мажот ѝ седеа молчеливи и со тажни лица. Кафето одамна им истина. Тие ништо не јадеа.

- Ах, ти го дадов ли писмото? - праша одненадеж старецот.

- Какво писмо?

- Она, што го зедов вчера од поштата...

- Никакво писмо не си ми дал!

- Сигурно сум заборавил.

Тој си ги претресе џебовите, а после отиде некаде и се врати со писмото в рака. Кога го погледна, тетка рече:

- Тоа е од Сент Питербург. Сестра ми не ме заборавила.

Јас сметав дека ќе биде многу пополезно да појдам да се прошетам и да помислам за нови изненадувања, што ми ги носеше тоа писмо. Но од страв не можев да се мрднам. Одеднаш, пред да го отвори писмото, тетка го стутка и истрча надвор. Низ прозорецот таа виде нешто сосем неочекувано. Погледнав и јас. Право да си кажам, таа глетка ме порази и мене. Го носеа Том Соер на носилка. По него одеа стариот доктор, Џим во новиот фустан на тетка ми и со врзани раце на грбот и цела толпа народ. Јас го скрив писмото во џебот и излегов надвор. Тетка Сали расплакана се фрли кон Том.

- О, тој е умрен, знам дека е умрен!...

Том полека ја заврте главата и несврзано промрморе нешто. Навистина бладаше. Тетка плесна со рацете и извика:

- Слава му на господа, жив е! Ништо повеќе не сакам!

Таа бргу го бакна и летна кон куќата за да ја подготви постелата. По патот одлево и оддесно им даваше заповеди на црнците и на сите други домашни.

Јас отидов по толпата, за да видам, што ќе направат со Џим, а стариот доктор и чичко Сајлаз, влегоа по Том во собата.

Луѓето почнаа да го навредуваат Џим и дури го нагостија со неколку тупаници по главата. Но кутриот црнец не прозборе ниту збор и дури не издаде дека ме познава. Го однесоа во истата барака, каде што живееше порано и го врзаа со неколку вериги. Само што веригите ги закачија не за ногалката од креветот, а за една железна кука, забиена во основната греда на бараката. Освен тоа решија да го остават на леб и вода, додека не дојде неговиот сопственик или додека не го продадат на јавно наддавање. Дупката ја затрупаа и рекоа дека секоја ноќ покрај бараката ќе пазат двајца чифлигари со пушки, а дење на вратата ќе биде врзано лошо куче. Откако се распоредија така, тие господа пак почнаа да го нагрдуваат Џим. Во тоа време дојде докторот. Тој се обрна кон толпата и рече:

- Не бидете многу строги кон Џим господо, зашто тој не е лош црнец. Кога отидов кај болното момче, јас веднаш видов дека нема да можам да го извадам куршумот без туѓа помош. А притоа не можев да го оставам, за да повикам некого да ми помогне. Од час на час положбата на момчето се влошуваше. Речиси тоа сосем изгуби свест и ми забрани да се приближувам до него. Велеше дека ќе ме убие, ако го нацртам нивниот сплав. Видов дека ништо не можам да направам сам, и сакав да појдам за помош. Одеднаш се појави овој црнец и ми предложи да ми помогне. И многу добро ми помогна. Се разбира, веднаш се сетив дека е тоа избеганиот црнец. Се најдов во лоша положба. Требаше задолжително да посетам неколку болни во градот, а ми беше страв да тргнам, зашто црнецот можеше да избега. Притоа не минуваше никаков чун крај нас. Така седев до зори. Право да си кажам, за првпат видов толку верен и предан црнец. Затоа и го засакав. Таков црнец, господа, чини илјада долари и добро однесување. Следниот ден крај нас мина еден чун. За среќа, црнецот во тоа време седеше на крајот на сплавот и длабоко спиеше. Јас ги викнав луѓето од чунот. Тие тивко се приближија, го фатија и го врзаа, пред тој да се разбуди. Ранетото момче лежеше во несвест. Ние го врзавме сплакот за чунот и бесшумно запловивме кон брегот. Црнецот не се спротивставуваше и не прозбори ниту збор. Тој не е лош црнец господа. Ете што мислам јас за него...

- Право да си кажам, докторе, сето тоа многу е пофално! - рече некој од толпата.

Другите луѓе исто така поомекнаа. Отсрце му бев благодарен на стариот доктор, зашто се застапи за Џим.

Потоа фармерите си отидоа и го заклучија.

Следното утро слушнав дека Том бил многу подобар и дека тетка Сали отишла да се одмори. Јас се провлеков во собата на болниот.

- Ако го најдам буден, - си помислив, - ќе позборуваме и заедно ќе направиме некоја историја, со која ќе објаснам, зошто сум го скрил ранувањето на Том во ноќта на бегството.

Но мојот пријател спиеше. По половина час тетка Сали влезе на прсти во собата. Таа ми порача да не кревам шум, да седнам до неа и ми шепна дека сега можеме веќе да се радуваме. Болниот веќе почнал да оздравува.

По малку Том ги отвори очите, се обѕирна и праша:

- Види, пак сум бил дома! Како се случи тоа? Каде е сплавот?

- Сè е во ред, не вознемирувај се, - одговорив јас.

- А Џим?

- И тој е добар, - додадов јас, не со весел глас.

Тој не го забележа тоа.

- Прекрасно! Прекрасно! Сега можеме да се успокоиме! Ти ѝ раскажа на тетка ни?

Јас сакав да кажам „да“, но таа се замеша:

- За што, Сид?

- За тоа, како ја свршивме целата работа!...

- Каква работа?

- Чудесно прашање! Зар не разбираш? За тоа, како ние со Том го ослободивме избеганиот црнец.

- Вие сте го ослободиле црнецот!... Господи, тој пак се онесвести и почна да блада!

- Не, јас воопшто не бладам, тетко, и знам многу добро, за што зборувам. Ние со Том го ослободивме Џим. Смисливме да го извршиме тоа и го извршивме. И притоа уште како!...

И почна да раскажува, да раскажува... Тетка ни повеќе не го прекинуваше, а само го слушаше со широко отворени очи.

По едно време тетка рече:

- Доста, доста! Право да си кажам, никогаш не сум ни помислувала такво нешто! Значи вие, немирници, ни направивте толкави главоболија и толку нè исплашивте што одвај не ни го извадивте умот? Ох, рацете многу ме чешаат за да ве натепам! Кога ќе си помислам, како се мачев цела ноќ!... Но почекај, палавко, кога ќе оздравееш, јас толку ќе ве натепам, што долго време ќе ме помните!

Но Том беше толку среќен и горд од неговиот подвиг, што не можеше да си го задржи јазикот. Тетка се мачеше да го прекине и многу се јадосуваше. Многу пати зборуваа едновремено. Тогаш се добиваше нешто како мачешки концерт.

- Е, доста! - рече најпосле таа. - Насладувај се сега на твоите палавости! Памети само дека ако уште еднаш те фатам да се занимаваш со тој црнец...

- Со кого? - праша зачудено Том и престана да се насмевнува.

- Како со кого? Се разбира, со избеганиот црнец! А ти со кого мислеше?

Мојот пријател вознемирено ме погледна и рече:

- Том, нели пред малку ти ми рече дека сè било во ред? Да не избегал тој?

- Кој, избеганиот црнец ли? - се насмеа тетка Сали. - Се разбира, не! Го вратија назад. Сега тој пак седи во бараката окован со вериги и е на леб и вода, додека не го побараат да се врати или додека не го продадат на јавно наддавање.

Том потскокна од жалост во постелата. Очите му светеа од возбудување.

- Никој нема право да го држи затворен! - извика тој, завртувајќи се кон мене. - Трчај побргу и нареди веднаш да го ослободат! Тој повеќе не е роб, а е слободен како нас!

- Што зборуваш, дете мое? Дали пак не бладаш?

- Не, не бладам. Зборувам сосем сериозно, тетко Сали. И ако не појде уште сега, јас самиот ќе истрчам! Јас и Том го познаваме многу одамна. Старата госпоѓица Вотсон умре пред два месеца. Таа се срамеше дека едно време сакала да го продаде на Југ и во тестаментот пиша оти го ослободува.

- Тогаш зошто сакаше да го ослободиш црнецот штом тој веќе бил ослободен? - праша тетка Сали.

- Ох, какво прашање! Веднаш се пројавува жената! Се разбира, зашто таа авантура ми се допаѓаше. Јас сум готов да се капам во сопствената крв, достатно само... О, боже мој! Само тоа не го очекував! Тетка Поли!!!

Да, на вратата стоеше тетка Поли, кротка и мила како ангел.

Тетка Сали се спушти кон неа, почна да ја гушнува, да ја љуби, да плаче од радост и само што не ја задуши гушнувајќи ја. Јас си најдов многу удобно место под креветот, бидејќи целата таа историја не ветуваше дека ќе излезе многу весела за нас двајцата. Одвреме-навреме крадешкум погледнував оттаму. Тетка Поли се ослободи од гушнувањето на сестра си и втренчено го загледа Том над очилата. Мојот пријател не го издржа тој поглед и ја заврте главата на другата страна.

- Да, - најпосле рече таа - ти добро правиш што ја завртуваш главата. Ако бев на твое место, јас ќе пропаднев в земи од срам, Том!

- Боже мој, зар тој толку се изменил?! - прозборе тетка Сали.

- Па тоа не е Том, а Сид! Том... Том беше тука пред малку. Каде ли се спикал?

- Ти сигурно сакаш да кажеш каде се спикал Хак Фин! - рече тетка Поли. - Ми се чини дека од прв поглед можам да го познам тој немирник, зашто од мал сум го одгледала. Гледам, сестро, дека треба да ти ги претставам како што знам јас. Ајде, Хак Фин, не стој под креветот, а излези!

Јас излегов, но не се чувствував многу весело.

Тетка Сали многу се збуни. Но чичко Сајлаз уште повеќе се збуни, кога дојде и кога му раскажа сè. Тој почна да оди како пијан и цел ден не можеше да се смири. А вечерта одржа проповед, што му донесе голема слава на учен човек, зашто најстарите луѓе не разбираа ни збор од неа. Тетка Поли раскажа сè за мене. Тогаш дојде мојот ред за да објаснам, како сум дошол во таа тешка положба. Јас почнав да раскажувам, како госпоѓата Фелпс мислела дека сум Том Соер, но добрата жена ме прекина:

- Те молам, продолжи како порано да ми викаш тетка Сали. Јас така навикнав на тоа!...

- Штом тетка Сали мислеше дека сум Том, јас смислив, дека треба да се однесувам како нејзин внук. Знаев дека Том Соер нема да ми се налути за тоа. Напротив, ќе биде многу доволен, зашто тоа е тајна, на која може да изгради цело доживување. Точно така и стана. Тој се нарече Сид и сè се нареди од добро подобро.

Тетка Поли потврди дека старата госпоѓица Вотсон навистина го ослободила Џим. Од тоа јасно се гледаше дека Том Соер го скроил целото доживување само за да ослободи слободен црнец. Јас до последната минута не можев да разберам, зошто добро воспитаниот Том се решава да му помогне на еден црнец за да избега.

Тетка Поли раскажа дека многу се зачудила кога добила писмо од тетка Сали, во кое пишувало дека Том и Сид среќно пристигнале. Таа никако не можела да разбере, што значи тоа! По едно време се сетила дека тој немирник сигурно изиграл некоја нова ѓаволштина. Затоа решила сама да дојде, уште повеќе, што никој не ѝ одговарал на писмата.

- Но ние не сме добиле од тебе ниту еден ред, сестро, - рече тетка Сали.

- Чудно нешто! Јас ти пишав два пати, молејќи те да ми објасниш каква е работата.

- Ние ништо не сме добиле, сестро.

Тетка Поли се заврте кон Том и рече со страшен глас:

- Том!

- Што сакаш? - промрморе тој.

- Да не си се осмелил уште еднаш да ми зборуваш така, бесрамник ниеден! Дај ги писмата!

- Какви писма?

- Дај ги писмата, ти велам! Чекај да те...

- Тие се таму во мојот сандак. Е, задоволна ли сте сега? Бидете спокојна, јас не сум ги отворил. Но знаев дека ќе ни донесат главоболие. Затоа си помислив оти можеби не се брзи и оти...

- Не мачи се да се оправдуваш, гулапче! Гледам дека си заслужил да те натепам како што треба. Јас ти пишав и трет пат, сестро, соопштувајќи ти дека ќе дојдам. Се разбира и тоа писмо...

- Не, тоа писмо дојде вчера. Навистина, јас уште не сум го прочитала, но тоа е кај мене.

Јас бев готов да се обложам по два долара дека тетка Сали се лаже, но решив дека ќе биде подобро да се откажам од тоа задоволство. Затоа премолчев.



ПОСЛЕДНА ГЛАВА

КОГА ЗА ПРВПАТ потоа останав со Том насамо јас го прашав, што мислеше да прави ако успееше бегањето. Тој одговори дека во почетокот сметал да плови со Џим надолу по реката, за да бара доживувања. А после, штом стасале до устието на реката, ќе му кажел на црнецот дека е слободен и ќе го донесел назад со пароброд. После ќе пишел дома за да излезат сите црнци со факли и музика, за да ги пречекаат. Тогаш тој ќе биде вистински херој, па и ние исто така. Но јас си мислев дека и без тоа сè се сврши сосем успешно.

Веднаш го ослободија Џим од веригите. А кога тетка Поли, чичко Сајлаз и тетка Сали слушнаа како црнецот ревносно се грижел за болниот Том, тие не знаеја како да му се заблагодарат. Го облекоа, го ранеа убаво и не го тераа да работи. Ние го однесовме во собата на болниот и почнавме весело да зборуваме. Том му подари на Џим четириесет долари, затоа што толку издржливо ја исполнуваше улогата на затвореник. Џим не знаеше што да прави од радост.

- Гледаш ли Хак, дека имав право? - ми рече тој. - Паметиш ли што ти реков на Џексоновиот остров? Оној, што има влакнести гради, ќе биде богат. Тогаш ти реков дека еднаш сум бил богат и дека набргу пак ќе се збогатам. Како што гледаш, сега сум веќе богат!

Во тоа време Том почна да крои нови планови. Тој предложи да избегаме некоја ноќ оттука тројцата. После ќе најдеме оружје, ќе одиме да бараме доживувања сред Индијанците и ќе минеме славно две три недели. Јас се согласив. Но лошо е што немам пари за оружје. Па и дали ќе добијам нешто од дома, зашто татко ми сигурно се вратил за тоа време, ги зел сите пари од судијата Тачер и ги испил.

- Не, парите ти седат негибнати, - рече Том. - Сега се насобрале повеќе од шест илјади долари. Па и татко ти не се појави оттогаш никако. Го немаше барем до денот, кога заминав.

- Тој никогаш повеќе нема да се врати, - рече Џим со свечен тажен глас.

- Од каде го знаеш тоа, Џим? - го прашав зачудено.

- Не е важно од каде, Хак. Но тој веќе нема да се врати!...

Јас не го оставив на мир, и тој најпосле ја објасни целата работа.

- Ја паметиш ли онаа куќичка, што пловеше надолу по реката. Таму лежеше еден човек мешечки, нели! Па кога влегов внатре и му го видов лицето, јас многу се изненадив. А после не те пуштив да влезеш. Сега и самиот ќе разбереш дека можеш да ги добиеш парите кога ќе сакаш: тој умрен човек беше татко ти!...

Том речиси сосем оздраве, го носи куршумот на синџирче како часовник и постојано го вади од џебот, како да сака да види колку е часот. Јас повеќе немам што да пишувам и многу се радувам на тоа, зашто, ако знаев колку е мачно да се пишува книга никогаш не би се зафатил за таква работа. Но ми се чини дека јас побргу од другите ќе избегам во индиските места, зашто тетка Сали се готви да ме посини и да ме воспита. Јас веќе почувствував што значи тоа!

Ваш покорен слуга Хак Фин
